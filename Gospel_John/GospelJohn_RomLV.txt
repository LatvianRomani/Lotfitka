Ano pšeršuma isis lav , te lav isis ko Dēvel , te lav isis Dēvel .
Jov isis ano pšeršuma ko Dēvel .
Sāro druh Leske lija jāl , te be Leskīro niso nalija jāl , so lija jāl .
An Leske isis džīben , te džīben isis mānušengo švatluma .
Te švatluma ano čemnuma švatlini , te čemnuma naoblija les .
Isis mānuš , bičado Davlestir ; lav leske Ioannos .
Jov javdža vašo švatkuma , sobi svatkinel švatlumastir , mepačan sāre druh leske .
Jov nasis švatluma : ne isis bičado , sobi švatkinel vašo švatluma .
Isis lašņo Švatluma , Sav obšvatlini svakone mānušes , sav javela ano svetos .
Ano svetos isis , te svetos druh Leske lija jāl , te svetos Les napinčkirdža .
Javdža ke peskīre , te peskīre , Les nadolīne .
Ne dolenge , saje dolīne Les , pačaibnangīrenge an Lesko lav , dija moca jān Davleskīre čhāvenge .
Saje na ratendir , ni masengīre kamibnastir , ni muršeskīre kamibnastir , ne Davlestir ločīne .
Te lav jača masenge , te lodija mensa , pherdo žaļumasa te lašņumasa ; te me dikšam slava Leskēri , slava sir jek ločīneskīri Dādestir .
Ioannos švatkini Lestir te goli dijindoi rakirla : Dava isi Dova , Konestir me phendžom , so javibnaskīro pal mange isi angil mange , vašo dova so isis vāgo mandir .
Te Leskīre pherdipnastir , sāre me dolijam žaļuma pe žaļumaske .
Dopheniben dīno druh Moisejoske ; žaļuma te lašņuma vijavdža druh Iisuske Hristoske .
Davles nadikša nikon ņigdi ; jek ločino Čhāvo , ane Davleskīri angaļa Jov kerdža džinibnaskīro .
Te dik Ioannoskīro švatkuma , kedi Judi bičadle Jerusaļimatir rašan te leviten phučen lestir : kon tu ?
Jov viphendža , te nadijapes bohostir , te viphendža , so me naisom Hristos .
Te phučle lestir : so ? tu Ilija ? Jov phendža : na . Prorokos ? Jov otphendža : na
Phendle leske : kon tu ? sobi menge jāl das atpheniben māre bičaibnaskīrenge : so tu phenesa kokoro tutir ?
Jov phendža : me gloss golidibnaskīri ane čuči phu : vikēren drom Raske , sir phendža prorokos Isaija .
Bičade isis farisejendir ;
Te jone phučle lestir : so tu bolesa , keļi tu naisan Hristos , ni Ilijos , ni prorokos ?
Ioannos phendža lenge otpheniben : me bola ano paņing ; ne maškir tumenge Sav , isi tardo , Sajes tume nadžinen .
Jov dova javibnaskīro pal mange , ne Jov isi angil mange . Me naisom godno otkērav simirji Leskīre čhivikenge .
Dova isis ane Vifavara , ke Iordāna , kai boldža Ioannos .
Ano vār dīves dikhela Ioannos javibnaskīres ke jov Iisusos , te rakirla : dik Davlesko Jerhos , Sav lela pe Peske svetoskīre grehi .
Dava isi , Sajestir me phendžom : pal mange javela Muršs , Sav isis angil mange ; vašo dova so Jov isis vāgo mandir .
Me nadžindžom Les ; ne vašo dova javdžom bolav ano paņing , sobi Jov jāl džindlo Izraiļenge .
Te švatkindža Ioannos , rakirindoi : me dikšom Duhos , so javela bolibnastir , sir golubkos , te jačindoi pe Leske .
Me nadžindžom Les ; ne Bičaibnaskīro man mebolav ano paņing , phendža mange : pe Koneske dikhesa do Duhos nomukhindoipes te jačhindoipes pe Leske , Dova isi bolibnaskīro Svencono Duhosa .
Te me dikšom , te švatkindžom , so Dava isi Davlesko Čhāvo .
Ano vār dīves noko tardija Ioannos te dui leskīre sikļaibnangīrendir .
Te dikhindoi so javela Iisusos , phenddža : dik Davlesko Jerhos .
Šunindoi lestir da lava , sāre dui sikļaibnangīre gīne pale Iisuske .
Iisusos abrišindoi te dikhindoi len so javena , rakirla lenge : so tumenge čhebi ? Jone phendle Leske : Ravvi ! ( so značini : sikļakirbnaskīro ) kai dživesa ?
Rakirla lenge ! javen , te dikhena , Jone gīne , te dikhle , kai Jov dživela ; te ke Jov jačle do dīves . Isis žvonos sav deš .
Jek dujendir , šunindoi Ioannostir vaše Iisuske gibnangīrendir pal Leske , isis Andrejos , pšal Simonoskīro Petriskīro .
Jov pšeršo lathela peskīre pšales Simonos , te rakirla leske : me lačam Messija , so značini : Hristos .
Te jandža les ko Iisusos . Iisusos , dikša pe leske , te phendža : tu — Simonos , čhāvo Ioņinoskīro ; tu desatut goli Kifa , so značini bar ( Petris ) .
Ano vār dīves Iisusos zakambža džal ane Gaļileja , te lača Fiļipos , te phenela leske jov pal Mange .
Fiļipos isis Vifsaidatir , jeke forostir Andrejosa te Petrisa .
Fiļipos lačel Nafanailos , te rakirla leske : me lačam Doles , Konestir čhinenas Moisejos ano dopheniben te proroki , Iisusos , Josifoskīre čhāves , Nazaretatir .
Ne Nafanailos phendža leske : Nazaretatir vasti nin jāl so lāčo ? Filipos rakirla leske : jov te podik .
Iisusos , dikhindoi javibnaskīres ke Jov Nafanailos , rakirla lestir : dik jek Izraiļķanos , an koneske frotaruma nāni .
Nafanailos rakirla Leske : pe so Tu džines man ? Iisusos phendža leske otpheniben : angil dava sir kherdža tut Filipos , kedi tu isanas tale smokovņica , Me dikšom tut .
Nafanailos otphendža Leske : Ravvi ! Tu Davlesko Čhāvo . Tu Izraiļengo Kraļi .
Iisusos phendža leske otpheniben : tu pačasa , vašo dova so Me tuke phendžom : Me dikšom tut tale smokovnica ; dikhesa butir dalestir .
Te rakirla leske : lašņes , lašņes rakirava tumenge : damolostir tume dikhena boliben otpširado te Davleskīre Jaņolen opre džana te tele javena ke mānušesko Čhāvo .
Ano trito dīves isis bjav ane Kāna Galilejakīri , daij Isuskīri isis doi .
Isis nin kherdo Iisusos te sikļaibnangīre Leskīre po bjav .
Te sir narešča vinos , togi daij Iisuskīri rakirla Leske : viņos nāni lenge .
Iisusos phenela lake : so Mange te tuke , džūli ? oščo najavdža štunda Mīri .
Daij Leskīri phendža slugenge : so phenela Jov tumenge , dova kēren .
Isis doi šov barune paņingenge janibnange kučika , tardžonas vaše ponoš čistuma Judengīri , kai zadžanas po dui po trin mēri .
Iisusos phenela lenge : pherdžakiren paņingengīre kučika paņingesa . Te pherdžakirde len žin opre .
Te rakirla lenge : kana pheren , te janen bjaveskīre bāredīreske . Te jandle .
Kedi bāredīr sprobidža paņing , savo kerdžapes vinoske ( ne jov nadžindža , karīg da vinos ; džindle feņu slugi , kon pherdle paņing ) : Togi bāredīr kherla mlodžikos .
Te phenela leske : svako mānuš podela vāgo lačo vinos , ne kedi dopjenapen , togi bededīr ; ne tu lačo vinos garūdžan žin kana .
Jake čhudža Iisusos pšeršuma dživenge ane Kāna Galilejakīri te sikadža slava Peskīri ; te pačandīne an Leske sikļaibnangīre Leskīre .
Pošļi dava javdža Jov ane Kapernauma , Kokoro te daij Leskīri , te pšala Leskīre , te sikļaidnangīre Leskīre ; te doi jačle nabūt dīvesa .
Judenge Patradžiņ isis paše , te Iisusos javdža ane Ijerusaļima ;
Te lača , so ane khangīri bikindle gurven , bakren te gulubken , te bešle lovenge parubnangīre ,
Te kerdža čupni šelendir , te vitrādija khangirjatir sāren , te jake bakren te gurven ; te love parubnangīrenge roztrušakirdža , te lenge skamina obthurdija .
Te phendža gulubkenge bikibnangīrenge : len dava darīg , te Mīro Dādesko khēr nakēren targoske khēreske .
Ke dava Leskīre sikļaibnangīre lipirde , so čhindlo isi : hačkirben vaš Tīro khēr Man hala .
Pe dava Judi phendle : sai znakensa Tu menge dosikavesa , sir isi Tuke voļa jake kēres ?
Iisusos phendža lenge otpheniben : rozrāven da khangīri , te Me ano trin dīvesa hadava la .
Pe dava Judi phendle : da khangīri kērdžapes štalvardeš te šov berš , te Tu ano trin dīvesa hadesa la ?
Ne Jov rakirdža Peskīri maseengīri khangirjatir .
Kedi Jov ušča mulendir , togi sikļaibnangīre Leskīre lipirde , so Jov rakirdža dava , te pačandīne čhinibnange te laveske , savo rakirdža Iisusos .
Te kedi Jov isis ane Ijerusaļima pe Patradžinako svenkos , togi būt , džīvi dikhindoi , saje Jov kerdža , pačandīne an Leskīro lav .
Ne Kokoro Iisusos napačandija Pes lenge , vašo dova so džindža sāren ,
Te Leske načhebandija , sobi kon obšvatkinel vaše mānušeske ; hai Jov Kokoro džindža , so ane mānušeske .
Maškir farisejenge sav isis , lavesa Nikodīmos , jek Judengo bāredīrendir .
Jov javdža ko Iisusos rati , te phendža Leske : Ravvi ! me džinas , so Tu sikļakirbnaskīro , javdlo Davlestir ; hai dasai dživi , sai Tu kēresa , nikon našti kērel , keļi lesa najāla Devēl .
Iisusos phendža leske ano otpheniben : lašņes , lašņes rakirava tuke : keļi kon naločola opatunestir , našti dikhel Davleskīro kraļuma .
Nikodimos rakirla Leske : sir mānuš vašti ločol , kedi jov isi phūro ? hobi vašti jov vār molos džāl an peskīre dakīre masa te meločol ?
Iisusos atphendža : lašņes , lašņes rakirava tuke : keļi kon naločola paņingestir te Duhostir , našti džal an Devēleskīro kraļuma .
Ločīno masendir isi masa ; ne ločīno Duhostir isi duhos .
Nadživintut pe dova , so Me phendžom tuke : čhebi tumenge ločon opratunestir .
Duhos phurdela , kai kamela , te glos leskīri šunesa , ne nadžines , karīg jāvela te kai džala ; jake isi svakonesa , kon ločola Duhostir .
Nikodimos phendža Leske ano otpheniben : sir dava vašti jāl ?
Iisusos otphendža te rakirla leske : tu Izraiļengo sikļakirbnaskīro , te dava nadžines ?
Lašņes , lašņes rakirva tuke : Me rakiras dolestir , so džinas , te švatkinasa dolestir , so dikšam ; ne tume švatkuma Māro nakamena dolen .
Keļi Me phendžom tumenge phujatir , te tume napačana : sir pačana , keļi phenava tumenge bolibnastir ?
Nikon na zagija po boliben , sir feņu javibnaskīro bolibnastir mānušeskīro Čhāvo , sav isi ano boliben .
Te sir Moisejos hadija opre sapes ane čuči phu , jake čhebi jāl opre hadīna mānušeskīro Čhāvo ,
Svako , pačaibnaskīro an Leske , me nazgiņinel , ne mejāl leske džīben bekoncoskīro .
Iake miļidža Dēvel svetos , so otdija Peskīres jek ločine Čhāves , sobi svako , pačaibnaskīro an Leske , menazgiņinel , ne mejāl leske džīben bekoncoskīro .
Nabičadža Devēl Peskīre Čhāves ano svetos , sobi sendines svetos , ne sobi svetos nazgiņinel te mejāl rakhlo druh Leske .
Pačaibnaskīro an Leske nasendinipes , ne napačaibnaskīro uže sendume , vašo dova so napačandija an Davleskiro jekločīno Čhāveskīro lav .
Senduma zatardžola an dova , so švatluma javdža ano svetos ; ne mānuša butir miļidne čemnuma , nasir švatluma ; vašo dova so buča lengīre isis hinde mirzona .
Hai svako , hindo keribnaskīro , naiedikhela švatluma te najavela ko švatluma , sobi najān čhingardīne leskīre buča , vašo dova so jone hinde — mirzona .
Kon čačipen kērla dova džala ko švatluma , mejān dikhle leskīre buča , vašo dova so jone isi kērde ane Davleske .
Pošļi dova lisusos javdža Peskīre sikļaibnangīrensa ane Judengīri phu , te doi lensa džividža , te boldža .
Ioannos nin boldža ane Enona , paše ke Saļima , vašo dova so doi isis būt paņinga ; te javenas doi , te bolenas pen .
Hai Ioannos oščo nasis čhudlo ano stārīben .
Togi Ioannoskīre sikļaibnangīrenge vigija gola Judensa vašo rožuma .
Te javdle ko Ioannos , te phendle leske : ravvi ! Dova , Kon isis tusa ke Iordana te Konestir tu švatkindžan , Jov bolela , te sāre jāvena ke Jov .
Ioannos phendža otpheniben : našti mānuš niso lel pe peske , keļi najāla dīno leske bolibnastir .
Tume kokore mange švatki pe dova , so me phendžom : na me Hristos , ne me bičado angil Leske .
Koneske mlodžikica dova isi mlodžikos ; ne pšečeļos mlodžikoskīro , tardo te kandela Les , te radindoi radžakirlapes , šunindoi mlodžikoskīri gloss . Da raduma mīro pšečkirdžapes .
Leske čhebi barjol , ne mange tikņuvav .
Kon jāvela opratunestir , dova isi bāredīr sārendir ; kon phujatir phujakīro isi , te rakirla , sir pe phu pjujatir ; jāvibnaskīro bolibnastir isi bāredīr sārendir .
Te so Jov dikhja te šundža , dolestir švatkini ; te nikon nalela Leskīro švatkuma .
Līno Leskīra švatkuma dolesa značakirlapes , so Dēvel isi lašņo .
Hai dova , sajes bičardža Dēvel , rakirla Davleskīre lava ; Dēvel nadela Duhos mērosa .
Dād miļini Čhāves te sāro dija an Lesko vast .
Pačandoi ane Čhāveske isi džīben sajek ; ne napačandoi ane Čhāveske nadikhela džīben , ne Davleskīri holin jačhela pe leske .
Kedi Iisusos dolija džinel so dogija ko fariseji šuniben , so Jov butir sikļaibnangīren dolela te bolela , nasir Ioannos .
( Hai Iisusos Kokoro naboldža , ne feņu Leskīre sikļaibnangīre ) :
Togi mukša Judengīri phu , te gija noko ane Galileja .
Jaudžapes Leske pšedžal druhe Samārija .
Te jake javela Jov ane Samārakīro foros , denas goli Sihar , paše ke do šmatos phu , dīno Jakovostir peskīre čhāveske Iosifoske ,
Doi isis Jakovoskīri hāning . Iisusos , khino dromestir , bešča ke hāning . Isis ke šovto štunda .
Javela džūli Samarijatir phērel pāņing . Iisusos phenela lake : de Man pjav .
( Ne Leskīre sikļaibnangīre gīne ano foros kinen hāben . )
Samarijakīri džūli rakirla Leske : sir Tu , Judos javindoi , mangesa pjes mandir , Samarjanatir ? hai Judi Samarjanensa nazadžanapen .
Iisusos phendža lake ano otpheniben : keļi tu do Davleskīro žāļuma džindžanas so Jov dela , te kon tuke phenela : de Man pjav , keļi tu dava džindžanas , togi tu kokori mangjanas Lestir , te Jov tuke dijasis džīdo pāņing .
Džūli rakirla Leske : Raija ! tuke nāni sosa phēres , hai hāning hor : karīg tuke džīdo paņing ?
Hobi tu bāredīr māre dādestir Jakovostir , savo dija menge da hāning , te kokoro latir pija , te leskīre čhāve , te leskīre bidli ?
Iisusos phendža lake ano otpheniben : svako , pibnaskīro da pāņing , kamela noko ;
Ne kon pjela pāņing , savo Me dava leske , dova nakamela pjel ņigdi ; ne pāņing , savo Me dava leske , kērlapes an leske pāņingali krenicake , savo thadela ano džīben bekonkoskīro .
Džūli phenela Leske : Raija ! de man da pāņing , sobi mange nakamelpes pjav te najāl mange javav dai phērav .
Iisusos phenela lake : dža , te khēr tīre romes , te jov dārīg .
Džūli phendža ano otpheniben : mange nāņi rom . Iisusos phenela lake : tu čačo phendžan , so tuke nāni rom :
Hai tuke isis pandž roma , te dova , savo kana tuke isi , dova nāni tīro rom ; dava čačipen tu phendžan .
Džūli phenela Leske : Raija ! dikhava , so Tu isam prorokos .
Māre dāda kloninenapen pe da berga ; ne tume phenena , so štetos , kai čhebi kloninenpes , isi ane Ijerusaļima .
Iisusos lake phenela : pača Man , so javela brīža , kedi na pe da berga , te na ane Ijerusaļima pokloninena tumen Dādeske .
Tume nadžinen , koneske kloninenatumen ; ne me džinas , koneske , sir kloninasamen : rakhiben bidatir isi Judendir .
Ne javela brīža , te uze javdža , kedi lašņa poklonibnaskīre pokloninenapen Dādeske ano duhos te lašņuma ; hai dasajen poklonibnaskīren Dād rodela Peske .
Devēl isi duhos : te poklonibnaskīrenge Leske čhebi pokloninenpen Leske ano duhos te lašņuma .
Džūli phenela Leske : džinav , so jāvela Messija , dova isi Hristos ; kedi Jov jāvela , togi sāro phenēla menge .
Iisusos phenēla lake : dova Me , Savo rakirava tusa .
An da brīža jāvdle Leskīre sikļaibnangīre , te dživindepen , so Jov rakirdža džuļasa ; ne nijek naphendža : so Tuke čhebi ? vai : sostir rakieresa lasa ?
Togi džūli mukša peskīre paņiņgengīre janibnangīre , te gija ano foros , te rakirla mānušenge :
Javen , dikhen mānušes , savo phendža mange sāro , so me kērdžom : nāni feņu Jov Hristos ?
Jone javdle forostir , te gīne ke Jov .
An do brīža sikļaibnangīre mangle Les phenindoi : Ravvi ! ha .
Ne Jov phendža lenge : Mange isi hāben , savo tume nadžinen .
Vaša dava sikļaibnangīre rakirdle maškir penge : hobi kon jandža Leske hal ?
Iisusos rakirla lenge : Mīro hāben isi kērav voļa Doleskīri kon Man bičadža pokērav Leskīri butin .
Narakirna hobe tume , oščo štār čhona , te jāvēla žbožako čhiniben ? ne Me rakirava tumenge : haden tumāre jakha opre te dikhen po māro , sir jov poparņandīja te iejavdžapes ko čhiniben .
Čhinibnaskīro dolela pleskirben te zalela bārīno ano sajek džīben , jake so sējejos te čhinibnaskīro khetane hotņakirnapen
Hai an dasav molos čača virakirdo : jek sējini , ne vār čhinela .
Me tumen bičadžom mečhinen dova , pe so tume nasan butin kēri : vār robindle , ne tume gīne an lengīri robiņ .
Būt Samārjaņi do forostir pačandīne an Leske pe do džūlakire lava , joi švatkidža , so Jov phendža lake sāro , so joi kerdža .
Te vašo dova kedi javdle ke Jov Samārjaņi , togi mangle Les mejačel ke jone ; te Jov jača doi dui dīvesa .
Te oščo butir giniben pačandīne pe Lesko lav .
Te do džūļake rakirdle : kana uže na pe tīre phenibena pačasa ; ne uže kokore kana šundžam te dodžindžam , so Jov lašņes svetosko rakhinaskīro , Hristos .
Kedi vigīne dui dīvesa , Jov vigija dorīg , te gija ane Gaļileja .
Hai Kokoro Iisusas švatkindža , so prorokos an peskīri dādeskīri phu nāni rožume ,
Kedi Jov javdža ane Gaļileja , togi Gaļijaņe Les dolīne , vašo dova so dikhindoi sāro , so Jov kerdža ane Ierusaļima po svenkos , hai jone nin gīne po svenkos .
Te jake Iisusos noko jāvdža ane Kānā Galilejakīri , kai kērdža paņing vinoske . Ane Kapernauma isis jek kraļisko slugos , koneske isis raklo nasvalo .
Jov šundža , so Iisusos jāvdža Judenge phujatir ane Galilejakīri , jāvdža ke Jov , te mangja Les mejāvel te mesačkirel leskīre čhāves , savo isi ke šmerč .
Iisusos leske phendža : tume napačana , keļi nadikhena znaki te dživi .
Kraļisko slugos Leske rakirla : Raija ! jov , poskil nameija mo čhāvo .
Iisusos phenela leske : dža , čhāvo tīro isi sasto . Jov pačandija laveske savo phendža leske Iisusos , te gija .
Po drom lačne les slugi leskīre , te phendle : čhāvo tīro sasto .
Jov phuča lendir : an saij štunda jača leske lokedīr ? leske phendle : taša ane eftato štunda izdrāni les otmukša .
Dolestir dād džindža , so dava isis do štunda , an saiji Iisusos phendža leske : čhāvo tīro sasto , te pačandija kokoro te sāro leskīro khēr .
Dava vār dživos kērdža Iisusos pālē rišindoi Judengīri phujatir ane Galilejakīri phu .
Pošļi dava isis Judengo svenkos , Te jāvdža Iisusos ane Ijerusaļima .
Iisi ane Ijerusaļima ke bakrengīri porta moribnaskīro , savo Juditkes denas goli Vifezda , ke saji isis pandž čhakirde andredžabnaskīre .
An lenge pašle bāro giniben nasvale , korore , langale , telešučine , žakirindoi paņingesko čhalaiben .
Hai Rasko Jaņolos po brīži nojāvelas ano moribnaskīro te začhalavelas paņing ; te kon pšeršo nodžalas ano paņing pošļi paņingesko čhalaiben , dova visaščolas , mejalas sav nazvaliben javindoi .
Doi isis mānuš , ano nasvaliben lačapes trijanda te ohto berš .
Iisusos , dikhel les pašles te uzdžinindoi , so jov doi hāra pašlo , rakirla leske : kamesa jās sasto ?
Nasvalo otphendža Leske : jake , Raija ; ne mange nāni mānuš , savo andremukhel man an do moribnaskīro , kedi čhaladžolapes paņing , ne kedi me dojāvava , vār uže nogija angil mange .
Iisusos phenela leske : ūšti , le tīro čhiben te dža .
Te jov zāras jača sasto , te lija pesko čhīben , te gija . Isis dava ano kurkesko dīves .
Pe dava Judi phendle visačkirdeske : da dīves kurko ; načhebi les tuke čhiben .
Jov otphendža lenge : kon man saščakirdža , dova mange phendža : le tīro čhīben te dža .
Lestīr phučle : kon dova dasav mānuš , savo phendža tuke : le čhiben tīro te dža ?
Visačkirdo hai nadžindža , kon Jov : Iisusos zagija maškir do mānušenge , saje doi isis pe do štetos .
Pošļi dova Iisusos lača les ane khangīri te phendža leske : dik , tu visaščandijan ; nagrehini butir , sobi najačel tusa so hindedīr .
Da mānuš gīja , te viphendža Judenge , so Iisusos dova isi , kon les kerdža sastes .
Te līne Judi goiņinen Iisusos , te rodīne domaren Les vašo dova , so Jov kerdža dasaj buti ano kurko .
Iisusos phendža lenge : Dād Mīro žin kana kerla , te Me kērava .
Te oščo butīr rodīne domāren Les Judi vašo dova , so Jov na feņu kurkesko dīves nasvenčini , ne Peskīre Dādeske dela goli Davles , te kērindoi Pes ravnes Devēlesa .
Pe dava Iisusos phendža : lašņes , lašņes phenava tumenge : Čhāvo niso našti kērel Kokoro Pestir , keļi nadikhela Dād so kerla : hai so kerla Jov , dova Čhāvo nin kerla .
Hai Dād miļini Čhāves te sikavela Leske sāro , so kerla Kokoro ; te sikavela Leske bāredīr buča dalendir , jake so tume dživinenatumen .
Hai sir Dād džangavela opre mūlen te džidžakirla , jake Čhāvo džīdžakirla , kones kamela .
Hai Dād te nasendini nikones , ne sāro senduma otdija Čhāveske ,
Sāre merožinen Čhāves , sir rožinena Dādes . Kon narožini Čhāves , dova narožini Dādes nin , kon Les bičadža .
Lašņes , lašņes rakirava tumenge : kon Mīro lav šunela te pačala Doleske kon Man bičadža doleske isi sajek džīben ; te po sendos najavela , ne pšegija šmerčatir ano sajek džīben .
Lašņes , lašņes rakirava tumenge : javela brīža , te kana isi , kedi mūle šunena glos Davleske Čhāveskīri te , kedi šunena , džīdžona .
Hai sir Dādeske isi džīben Kokoreske an Peske , te jake dija Čhāveske džīben Kokoreske an Peske .
Te dija Leske moca vilidžal sendos nin , vašodova so Jov isi mānušano Čhāvo .
Nadžīvinentumen vaša dava ; hai javela brīža , an saji sāre , saje isi ano grobi , šunena glos Davleske Čhāveskīri .
Te vidžana auri lačo kēribnaskīre ano opre uštiben po džīben , ne hindo kēribnaskīre — ano opre uštiben po senduma .
Me niso našti kērav Kokoro Mandir . Sir šunava , jake sendinava ; te sendos mīro isi čačo ; te Me narodava Mīri voļa , ne voļa bičaibnaskīri Man Dādeskīri .
Keļi Me švatkina Kokoro Mandir , togi švatkuma Mīro nāni lašņo .
Isi vār , sav švatkini Mandir ; te Me džinav , so lašņo do švatkuma , savo jov švatkini Mandir .
Tume bičadle ko Ioannos ; te jov švatkindža lašņumastir .
Ne Me na mānušendir lava švatkuma ; ne dava rakirava vašo dova , sobi virakhentumen hindipnastir .
Jov isis aizhačkirdi švatlo momoli , švatlindoi ; ne tume kamdle tikni brīža pohotņakirentumen ke lesko švatluma .
Mange isi baredīr švatkuma Ioannoskīrestir ; buča , saje Dād dija Mange mekērav , da kokore buča Mandir kerde , švatkinena Mandir , so Dād bičadža Man .
Te bičaibnaskīro Man Dād Kokoro zašvatkidža Mandir . Ne tume ni glos Leskīri ņigdi našundle , ni Leskīre jakha nadikhle .
Te nāni tumenge lava Leskīre jačhibnaskīre an tumenge ; vašo dova so tume napačana Doleske , Sajes Jov bičadža .
Viroden čhinibena : hai tume dufinena druh lenge dolen sajek džīben ; ne jone švatkinena Mandir .
Ne tume nakamena javen ke Me , sobi jāl tumenge džīben .
Nalava slava mānušendir ;
Džinav tumen : tumenge nāni an kokorenge miluma ko Dēvel .
Me jāvdžom an Mīre Dādesko lav , te nadolena tume Man ; ne keļi vār jāvela an pesko kokoresko lav les tume dolena .
Sir tume vašti pačan , kedi jek vavrestir dolena slava , ne slava , saji isi jeke Davlestir , na rodena ?
Nadufinen , so Me tumen dava , skarga āngil Dāvleske ; isi pe tumenge skarga dibnaskīro Moisejos , pe koneske tume žakirna .
Keļi tume pačandīnesis Moisejoske , togi pačandīnesis Mange nin ; vašo dova so jov čhindža Mandir .
Keļi leske čhinibnange napačana , sir pačana Mīre lavenge ?
Pošļi dava gīja lisusos pe dorīg Galileiskako moros , ane Tiveriadake rīg .
Pal Leske gīne būt mānuša , vašo dova so dikhle dživi , saje Jov kērdža pe nasvalenge ,
Iisusos gīja pe berga , te doi bešča Peskīre sikļaibnangīrensa .
Jāvdža Patradžin Judengo svenkos .
Iisusos , hadija jakha te dikša , so būt mānuša javena ke Jov , rakirla Filiposke : kai menge kinas māre , sobi len čhālakiras ?
Rakirdža dava , sprobindoi les ; hai Kokoro džindža , so kamdža kērel .
Filipos otphendža Leske : lenge po dui šel dinariji najāla doša māre , sobi svakoneske lendir resel nabūt .
Jek Leskīro sikļaibnangīrendir , Simonosko Petrisko pšal , Andreijos , phenela Leske :
Dai isi jeke rakloreske pandž ačmeņitka māre te dui māčore ; ne so dava vaš jake būtenge ?
Iisusos phendža : phenen lenge mebešen . Isis pe do štetos būt čharja . Te jake bešle mānuša giniben ko pandžvardeš šela .
Iisusos , lel māre del porikirben , rozdija sikļaibnangīrenge , ne sikļaibnangīre bešibnangīrenge , te mače nin , ako cik , kon kamdža .
Te kedi čhāline , togi phendža Peskīre sikļaibnangīrenge : zakeden otjačīne kuski , sobi niči nanašadžol .
Te zakedīne , te pherdžakirde dešodui korobki kuskensa pandž ačmeņitka mārendir , so jačīne dolendir , saje hāne .
Togi mānuša , saje dikhle dživos , kerdo Iisusosa , phendle : dava lašņes do prorokos , sajeske čhebi javel ano svetos .
Iisusos , halija ; so kamena jāven , čorahanes len Les te kēren kraļiske , noko jedženo gija pe berga .
Kedi beļveļ jāvdža , togi Leskīre sikļaibnangīre gīne tele ko moros .
Te , zagīne ane laiva , te mukhlepen pe dorīg moros , ane Kapernauma . Jača čemno ; ne Iisusos najavdža ke jone .
Phurdija zorali balval , te moros lija hadelpes .
Mukhindoipes žin ko bištepandž vai trijanda staģiji , jone dikhle so javela Iisusos piro moros te paše uže ke laiva , te vistrahandīne .
Ne Jov phendža lenge : dava Me ; nastrahadžon .
Jone kamdle len Les ane laiva ; te zaras laiva dotardija ko bregos , kai mukhlepen .
Ano vār dīves mānuša , saje isis tarde pe dorīg moros , dikhle , so doi , butir jek laivatir , an saji zagīne Leskīre sikļaibnangīre , vār naisis , te so Iisusos nazagija ane laiva Peskīre sikļaibnangīrensa , ne otmukhlepen jedžene Leskīre sikļaibnangīre .
Te jāvdle Tiveriadatir vār laivi paše ke do štetos , kai hāne māre saje švenčakirdža Raij .
Te jake , kedi mānuša dikhle , so doi nāni Iisusos , ni Leskīre sikļabnangīre , togi gīne ano laivi , te dodīne plima ane Kapernauma , rodindoi Iisusos .
Te , latle Les pe dorīg moros , te phendle Leske : Ravvi ! kedi Tu dai jāvdžan ?
Iisusos phendža lenge otpheniben : lašņes , lašņes rakirava tumenge : tume rodena na vašo dova , so dikhle dživi , ne vašo dova , so hāne māro te čhālīne .
Trādentumen na vaš do haben sav šņikini , ne vaš haben , sav jačela an sajek džīben , savo dela tumen mānušesko Čhāvo ; hai pe Leske čhudža peskīri pečaķ . Dād , Dēvel .
Te jake phendle Leske : so menge kēras , mejālas Davleskīri butin .
Iisusos phendža lenge otpheniben : daja isi Davleskīri butin , sobi tume pačan an Doleske , Sajes Jov bičadža .
Pe dava phendle Leske : savo Tu menge desa značuma , sobi me dikhas te pačas Tuke ? so Tu kēresa ?
Dāda māre hāne manna ane čuči phu , sir opre čhindlo : māro bolibnastir dija lenge han .
Iisusos phendža lenge : lašņes , lašņes rakirava tumenge : na Moisejos dija tumenge māro bolibnastir , ne Dād Mīro dela tumen čačuno māro bolibnastir .
Hai Davlesko māro isi dova , savo jāvela bolibnastir te dela džīben svetoske .
Pe dava phendle Leske : Raija ! pode menge sajek dasav māro .
Iisusos phendža lenge : Me isom džībnasko māro ; jāvibnaskīro ke Me najāla ane bok , te pačaibnaskīro an Mange najāla slāpūšo ņigdi .
Ne Me phendžom tumenge , so tume dikhle Man , te napačana .
Sāro , so dela Dād Mange , ke Me dojāvela ; te jāvibnaskīres ke Me navitrādava avri .
Hai Me jāvdžom telle bolibnastir na vaš dova , sobi kērav voļa Mīri , ne voļa bičaibnaskīreskīri Man Dādeskīri .
Voļa bičaibnaskīreskīri Man Dādeskīri isi doja , sobi dolestir , so Jov Man dija , niso nazgiņakirav , ne sāro dova opre dzangavav ano statno dīves .
Voļa bičaibnaskīreskīri Man isi doja , sobi svako , dikhibnaskīro Čhāves te pačaibnaskīro an Leske , mejāl leske džīben sajek ; te Me les opre džangavava ano statno dīves .
Līne phučon pe Leske Judi vaš dova , so Jov phendža : Me isom māro , jāvibnaskīro bolibnastir .
Te rakirdle : na Iisusos hobi dava , Ijosifosko čhāvo , Koneskīres dādes te da me džinas ? Sir‐že Jov rakirla : Me jāvdžom telle bolibnastir ?
Iisusos phendža lenge ano otpheniben : naphučon maškir tumenge .
Nikon našti dojāvel ke Me , keļi nadotirdela les Dād , bičaibnaskīro Man ; te Me opre džandava les ano statno dīves .
Prorokende opre čhindlo : te jāna sāre andre sikļakirde Davlestir . Svako , šunindoi Dādestir te andre sikļakirindopes , jāvela ke Me .
Dava na dova , sobi kon dikhjasis Dādes , sir feņu Dova , Kon isi Dādestir ; Jov dikhja Dādes .
Lašņes , lašņes rakirava tumenge : kon pačala an Mange doleske isi sajek džīben .
Me isom džībnasko māro .
Dāda tumāre hāne manna ane čuči phu , te mēne .
Māro , sav jāvela telle bolibnastir , dasav isi , kon hala les namerla .
Me isom džīdo māro , sav javela telle bolibnastir ; habnaskīro da māro jāla džīdo sajek ; māro , sav Me dava , isi Mīre masa , saje Me otdava vaš svetosko džīben .
Togi Judi līne phučon maškir penge , rakirindoi ; sir Jov vašti del menge has Peskīre masa ?
Iisusos phendža lenge : lašņes , lašņes rakirava tumenge : keļi tume nahana mānušeskīre Čhāveskīre masa te napjena Leskīre rata , togi džīben an tumenge najāla .
Kon hala Mīro mas te pjela Mīre rata doleske isi džīben sajek ; te Me doles džangava opre ano statno dīves .
Hai Mīro mas čačo isi hāben , te Mīre rata isi čačo pīben .
Kon hala Mīro mas te pjela Mīre rata jačela sajek an Mange , te Me an leske .
Sir Man bičadža džīdo Dād , te Me džīva druh Dādeske , te jake kon Man hala džīdo jāla druh Mange .
Dava isi māro , javdlo bolibnastir . Na jake , sir dāda tumāre hāne manna , te mēne : kon hala da māro džīdo jāla sajek .
Dava Jov phendža ane khangīri , sikļakirindoi ane Kapernauma .
Būt Leskīre sikļaibnangīrendir , šunindoi dova , rakirdle : sai vārčana lava ! kon vašti dava šunel ?
Ne Iisusos , džinindoi Kokoro an Peske , so sikļaibnangīre Leskīre pe dava phučona , phendža lenge : hobi dava tumen čipini ?
So , keļi tume dikhena mānušeskīre Čhāves so džala opre doi , kai isis vāgo ?
Duhos džīdo kērla ; masa niso nakērna lačo . Lava , saje rakirava Me tumenge , isi duhos te džīben .
Ne isi tumendir vār napačaibnangīre . Hai Iisusos pšeršumastir džindža , kon isi napačaibnangīre te kon pšedela Les .
Te phendža : vaš dava rakirdžom Me tumenge , so nikon našti javel ke Me , keļi najāla dova dīno leske Mīre Dādestir .
Da brīžatir būt Leskīre siklaibnangīrendir otgīne Lestir , te nagīne Lesa .
Togi Iisusos phendža dešodujenge : nakamena tume nin otdžan ?
Simonos Petris otphendža Leske : Raija ! ke kon me džas ? Tuke isi lava sajek džībnaskīre .
Te me pačandijam te dodžindžam , so Tu Hristos , Čhāvo džīdo Davleskīro .
Iisusos otphendža lenge : te hobi dešodujen tumen navidikšom Me ? ne jek tumendir beng .
Dava rakirdža Jov Judostir Simonoskīre čhāvestir Iskariotostir ; hai dava kamdža pšedel Les , jov isis jek dešodujendir .
Pašļi dava Iisusos gija pire Galilejakīri phu ; pire Judengīri phu nakamdža džal , vašo dova so Judi rodīne domāren Les .
Judengo svenkos isi paše : opre kēriben kuščei .
Togi pšala Leskīre phendle Leske : vidža darig te dža ane Judengīri phu , sobi sikļaibnangīre Tīre dikhen buča , saje Tu kēresa .
Hai nikon nakērla biļiso čorahanes , te rodela kokoro jāl džindlo . Keļi Tu kēresa dasaj buča , togi sikav Tut svetoske .
Hai pšala nin Leskīre napačandīne an Leske .
Pe dava Iisusos phendža lenge : Mīri brīža oščo najavdža ; ne vaš trunegne isi sajek brīža .
Tumen svetos našti naiedikhel , ne Man naiedikhela ; vašo dova so Me švatkinava lestir , so buča leskīre hinde .
Tume džan pe da svenkos ; ne Me oščo nadžava pe da svenkos ; vašo dova so Mīri brīža oščo navijavdžapes .
Dava pheni lenge , jača ane Galileja .
Ne kedi javdle pšala Leskīre , togi Jov nin javdža po svenkos , na jake sir dikhen , ne sir čorahanes .
Judi rodīne Les po svenkos te rakirdle : kai Jov ?
Te būt rakirbena isis vaš Leske maškir mānušenge ; saje rakirdle , so Jov lačo ; ne vāvir rakirdle : na , Jov dohohavela mānušen .
Ne šmales nikon narakirdža agilo jakha , strahandoi Judendir .
Ne uže ano pāš svenkos Iisusos zagija ane khangīri , te sikļakirdža .
Te dživindepen Judi , rakirindoi : sir Jov džinel čhinibena , na sikļakirindopes ?
Iisusos , otphenindoi lenge , phendža : Mīro sikļakirben — nāni Mīro , ne doleskīro Sav Man bičadža .
Kon kamela kērel voļa Leskīri , dova dodžinela da sikļakirbnastir , Davlestir jov , vai Me Kokoro Mandir rakirava .
Rakirbnaskīro kokoro pestir rodela slava peske ; ne Kon rodela slava Bičaibnaskīreske Les , Dova isi lašņo , te nāni načačipen an Leske .
Hobi nadija Moisejos tumenge dophenibena ? te nikon tumendir po dopheniben nakērla . Vasoske rodena domāren Man ?
Mānuša phendle ano otpheniben : nāni feņu beng an Tuke ? kon rodela domārel Tut ?
Iisusos , rakīben rikirindoi , duredīr phendža lenge : jek kēriben kērdžom Me , te tume sāre dživinenatumen .
Moisejos dija tumenge občhiniben ( jov nāni Moisejostir , ne , dīno dādendir ) ; te ano kurko Tume občhinena mānušes .
Keļi ano kurko mānuš dolela občhiniben , sobi najāl obšeļipume Moisejosko dopheniben : pe Mange hobi tume nahoļinena vašo dova , so Me sāre mānušes visačkirdžom ano kurko ?
Nasendinen avratunestir , ne sendinen čačune sendosa .
Doi saje Ijerusaļimakirendir rakirdle : nāni Dava , feņu Dova , Sajes rodena domāren ?
Dik , Jov rakirla angilo jakha , te niso naphenena Leske : nadojavdle feņu anglatune , so Jov lašņes Hristos ?
Ne me džinas Les , kārig Jov ; kedi Hristos javela , nikon nadžinela , kārig Jov .
Iisusos dija goli ane khangīri , sikļakirindoi te rakirindoi : džinen Man , te džinen , kārig Me ; te Me javdžom na Kokoro Mandir , ne lašņo Dova Kon Man bičadža , Sajes tume nadžinen .
Me džinav Les , vašo dova so Me Lestir , te Jov bičadža Man .
Te rodīne Les den capla ; ne nikon načhudža pe Leske vasta , vašo dova so oščo najavdža Leskīri štunda .
Būt mānušendir pačandīne an Leske , te rakirdle : kedi javela Hristos , hobi butir dživitka znaki kērla , būt Dava kērdža ?
Šundle fariseji dasaje rakirbena Lestir maškir mānušenge , te fariseji te rašange bāredīra bičadle slugen meden caplam Les .
Iisusos phendža lenge : oščo na hāra jāvav Mange tumensa , togi džava ke Dova Kon . Man bičadža .
Tume Man rodena , te nalathena ; te kai Me jāvava , doi tume naštuvena jāven .
Ke dava Judi rakirde maškir penge : kai Jov kamela džal , jake šo me Les nalathasa ? nakamela feņu Jov džal ke dola , saje isi rozthurdīne maškir Grieķenge te sikļakirel Grieķen ?
So značinena da lava , saje Jov phendža : tume Man rodena , te nalathena ; te kai Me java , doi tume naštuvena javen ?
Te an do statno bāro svenkosko dīves Iisusos tardija , te goli dija , rakirindoi : koneske fardes kamelapes pjel , jov ke Me te pi .
Kon pačala an Mange , doleske , jake isi phendlo ano čhinibena , masendir thadena reki paņinga džīde .
Dava Jov phendža do Duhostir , Savo lenge jāla dolenge saje pačana an Leske : hai oščo pe lenge naisis Svencono Duhos , vašo dova so Iisusos oščo naisis obšvatlume .
Būt mānušendir , saje šundle da lava , rakirde : Jov čačo prorokos .
Vār rakirde : dava Hristos . Ne vār rakirde : hobi Galilejatir jāvela Hristos ?
Hobi nāni phendlo ano čhinibena , so Hristos javela Dāvidoskīre koroņostir , te Vifļijematir , do štetostir , kārig isis Dāvidos ?
Te jake hadijapes gola vaš Leske maškīr mānušenge .
Vār lendir kamdle den capla Les ; ne nikon pe Leske vasta načhudža .
Te jake slugi rišine pālē ko rašange bāredīra te ko fariseji , te dala phendle lenge : vasoske tume najandle Les ?
Slugi otphendle : ņigdi mānuš narakirdža jake , sir da mānuš .
Fariseji phendle lenge : hobi te tume nin isan pšelīne Lestir ?
Hobi pačandīne an Leske kon bāredīrendir te farisejendir .
Ne da mānuša kon dopheniben nadžinen , jone isi kērde armaņi .
Nikodīmos , kon rati javdža ke Jov , jek jedženo lendir , phenela lenge :
Sendini hobi māro dopheniben mānušes , keli vāgo navišunena les te nauzdžinena , so jov kērla ?
Pe dava phendle leske : te i tu nasan feņu Gaļilejatir ? rozdik , togi dikhesa , so Galilejatir najāvēla prorokos .
Te rozgīne sāre khēre .
Iisusos gija pe Jeleonakīri berga .
Ne tašarlatir noko jāvdža ane khangīri , te sāre mānuša gīne ke Jov . Jov bešča , te sikļaikirdža len .
Doi lilengīre te fariseji dolidžīne ke Jov džūļa , dojāvdli ano lubnāruma , te , tčudle la maškirāl ,
Phendle Leske : sikļakirbnaskīro ! da džūli dojavdli ano lubnāruma .
Moisejos ano dopheniben dophendža menge domāras dasajen barensa : Tu so phenesa ?
Dava rakirde , Les čipindoi , sobi lačen sočimoņi Les ke bang . Ne Iisusos , dobandžija telle , čhindža palcosa pe phu , nariškirindoi pe lenge nisav haļipen .
Kedi līne dūredīr phučen Les , Jov , poušča , te phendža lenge : kon tumendir begrehoskīro , pšeršo thurde pe lake bar .
Te noko , bandžija telle , čhindža pe phu .
Te jone , šunindoi dova te obdžinindoi pengo dži , līne džan jek pal vavreske , phuredīrendir žin ko statno ; te jača jek Iisusos te džūli tardindoi maškiral .
Iisusos , poušča te nadikša nikones , sir feņu džūļa saji isis tardi maskiral , te phendža lake : džūļi ! kai tīre sendipnaskīre nikon nasendžakirdža tut ?
Ioi otpendža : nikon , Raija , Iisusos phendža lake : te Me nin nasendinava tut ; dža , te angil nagrehini .
Noko rakirdža Iisusos ko mānuša , te phendža lenge : Me švatluma svetoskīro : kon jāvela pal mange , doleske najāla džal ano čemņuma , ne jāla leske džībnasko švatluma .
Togi fariseji phendle Leske : Tu Kokoro Tutir švatkinesa ; švatkuma Tīro nāni lašņo .
Iisusos phendža lenge ano otpheniben : keļi Me nin Kokoro Mandir švatkinava , švatkuma Mīro lašņo ; vašo dova so Me džinav , kārig jāvdžom te kai džāva ; ne tume nadžinen , kārig Me , te kai džava .
Tume sendinena palomasa ; Me nasendinava ni kones .
Te keļi Me sendinava , togi sendos Mīro lašņo ; vašo dova so Me naison jek , ne Me te Dād , Kon bičadža Man .
Te ano dopheniben tumāro isi čhindlo nin , so dui mānušengo švatkuma isi lašņo .
Me Kokoro švatkina Mandir , te švatkini Mandir Dād , Kon bičadža Man .
Togi phendle Leske : kai Tīro Dād ? Iisusos otphendža : tume nadžinen ni Man , ni Mīre Dādes ; keļi tume džindlesis Man , togi džindlesis Mīre Dādes .
Da lava rakirdža Iisusos ke Davleske rakhibnaskīri kedi sikļaikirdža ane khangīri ; te nikon nalija Les , vašo dova so oščo najavdža Leskīri štunda .
Noko phendža lenge Iisusos : Me otdžava , te tume rodena Man ; te mērena an tumāro grehos . Kai Me džava , doi tume našti dojaven .
Doi Judi rakirdle : hobi Jov domarla Kokoro Pes , so rakirla : kai Me džava , doi tume našti dojaven ?
Jov phendža lenge : tume isan talatunestir , Me isom aprotunestir ; tume isan da svetostir , Me na da svetostir .
Vašo dova Me tumenge phendžom , so tume merna an tumāre grehi : keļi napačana , so Me dava isom , togi merna an tumāre grehi .
Togi phendle Leske : kon Tu ? Iisusos phendža lenge : samo pšersumastir , sir rakirava tumenge .
Mange būt te rakirav te sendinav tumendir ; ne bičaibnaskīro Man isi lašņo , te so Me sundžom Lestir , dova rakirava svetoske .
Na halīne , so Jov rakirdža lenge Dādestir .
Te jake Iisusos phendža lenge : kedi tume pohučakirna mānušeskīre Čhāves , togi tume uzdžinena , so dava Me te so niso nakērava Mandir : ne , sir sikļakirdža Man Dād Mīro , jake rakirava .
Bičaibnaskīro Mīro isi Mansa ; Dād namukša Man jedženes ; Me sajek kerava dova , so Leske kamelapes .
Kedi Jov rakirdža dava , būt pačandīne an Leske .
Togi phendža Iisusos dova Judenge kon pačandīne an Leske : keļi tume jačena an Mīro lav , togi tume lašņes Mīre siklaibnangīre .
Te dodžinena so isi lašņuma , te lašņuma kerla tumen voļnonen .
Leske otphendle : me isam Abraamoskīro rodos te nasamas bučkīrde ņigdi ni koneske ; sir Tu rakiresa : kernatumen voļnonenge ?
Iisusos otphendža lenge : lašņes , lašņes rakirava tumenge : svako , kon kerla grehos , isi bučkirdo grehoske ,
Ne bučkirdo najačela ano khēr mužīges čhāvo jačela mužīges .
Te jake , keļi Čhāvo kerla tumen voļnonen , togi lašņes voļna jāna .
Džinav so tume Abraamoskīro rodos : ne tume rodena domaren Man , vašo dova so Mīro lav najačela an tumenge .
Me rakirava dova , so dikšom ke Mīro Dād ; ne tume kerna dova , so dikhle ke tumaro dād .
Phendle Leske ano otpheniben : dād māro isi Abraamos . Iisusos phendža : keļi tume jān Abraamoskīre čhāve , togi kerībena kernas Abraamoskīre .
Ne kana rodena domāren Man , mānušes , kon phenela tumenge lašņuma , savo šundžom Davlestir : Abraamos dava nakērdža .
Tume kērna buča tumāre dādeskīre Pe dava phendle Leske : me nasam ano lubnaruma ločīne ; jek Dād menge isi , Dēvel .
Iisusos phendža lenge : keļi Dēvel jāl Dād tumāro , togi tume Man miļinenas , vašo dova so Me Davlestir vijavdžom te javdžom : hai Me na Mandir javdžom , ne Jov Man bičadža .
Wasoske tume nahaļona Mīro rakirben ? vašo dova so našti šunen lava Mīre .
Tumāro dād beng ; te tume kamena phečkiren tumāre dādesko kamiben , Jov isis mānušego domāribnaskīro pšeršumastir , te nanotardija ano lašņuma ; hai an leske nāni lašņuma . Kedi rakirla jov frotaruma , rakirla peskīro ; hai jov frotaris te frotarumasko dād .
Ne sir Me lašņuma rakirava , togi napačana Mange .
Kon tumendir dosikavela Man ano načačipen ? keļi Me rakirava lašņuma , vassoske tume napačana Mange ?
Kon Davlestir , dova šunela Davleskīre lava , Tume vašo dova našunena , so tume nasan Davlestir .
Pe dava Judi otphendle te rakirdle Leske : te načačo hobi me rakirasa , so Tu samarāņinos te so beng an Tuke ?
Iisusos otphendža : an Mange beng nāni ; ne Me važina Mīre Dādes ; ne tume Man nočhuvena .
Ne Me naroda Mīri slava ; ne isi Rodipnaskīro te Sendipnaskīro .
Lašņes , lašņes rakirava tumenge : kon rakhela Mīro lav , dova nadikhela šmerč ņigdi .
Judi phendle Leske : kana uzdžindžam me , so beng an Tuke . Abraamos meija te proroki ; ne Tu rakiresa : „ kon rakhela lav Mīro , dova šmerč nahaļola ņigdi “ .
Hobi Tu bāredīr māre dādestir Abraamostir , sav mēja ? te proroki mēnē : koneske Tu kēresa Tut .
Iisusos otphendža : keļi Me Man Kokoro slavinava , togi slava Mīri niso . Man slavini Dād Mīro , Saijestir tume rakirna , so Jov Devēl tumāro .
Te tume nauzdžindle Les ; ne Me dzinav Les ; te keļi phenava , so nadžinav Les , togi javava dasav sai tume hohāne . Ne Me džinav Les te rakhava lav Leskīro .
Abraamos dād tumāro rado isis dikhel dīves Mīro ; te dikša , te radidžapes .
Pe dava phendle Leske Judi : Tuke nāni oščo pandžvardeš berš , — te Tu dikšan Abraamos ?
Iisusos phendža lenge : lašņes , lašņes rakirava tumenge : vago sir isis Abraamos , Me isomas .
Togi līne bara , sobi thurden pe Leske ; ne Iisusos garūdžapes , te vigija khangirjatir , te vigija maškīr lenge ; te gija durēdīr .
Te javindoi , iedikša mānušes , korores ločibnastir .
Sikļaibnangīre Leskīre phučne Lestir : Ravvi ! kon grehidža , jov vai phūredīra leskīre , so locija kororo ?
Iisusos otphendža : nagrehindža ni jov ni pūredīra leskīre , ne dava vašo dova , sobi pe leske javen Davleskīre butča .
Mange čhebi kērav butča Doleskīre Kon Man bičadža , poskil oščo isi dīves ; javela rat , kedi nikon našti kērel .
Poskil Me ano svetos , Me švatluma svetoske .
Pheni dava , Jov čhungardija pe phu , kerdža makhibnaskīro čhungardipnastir , te pomakša makhibnaskiresa jakha kokoreske ,
Te phendža leske : dža , nomortut ano moribnaskiro Siloam ( so značini : bičādo ) , Jov gija , te nomordžapes , te javdža dikhibnaske jakhensa .
Doi pašatune te kon dikhle vāgo , so jov isis kororo , rakirdle : hobi dava nāni dova , savo bešelas te mangelas žaļuma ?
Vāvīra rakirdle : dava jov . Ne vāvīra : dičola pe leske : Jov phendža : dava me .
Togi phučle lestir : sir otkerdepen tuke jakha ?
Jov phendža ano otpheniben : mānuš , Sajes dena goli Iisusos , kerdža makhibnaskīro , makša mīre jakha , te phendža mange : dža po moribnaskīro Siloam te nomortut . Me gijom , nomordžoman te otkerdžapes mange dikhiben .
Togi phendle leske ; kai Jov ? Jov otphendža : nadžinav .
Lidžīne doles savo isis kororo ko fariseji .
Dova isis kurke , kedi Iisusos kerdža makhibnaskīro te otkerdža leske jakha .
Phučle lestir fariseji nin , sir jov lija dikhel . Jov phendža lenge : makhibnaskīro čhudža Jov pe mīre jakha , te me nomordžoman te dikhava .
Togi vār farisejendir rakirdle : nāni Davlestir da mānuš , vašo dova so narakhela kurko . Vāvira rakirdle : sir vašti grehviļo mānuš kērel dasaij džīvi ? te isis maškir lenge gola .
Noko rakirna kororeske : tu so phenesa Lestir , vašo dova so Jov otkerdža tuke jakha ? Jov phendža : dava prorokos .
Togi Judi napačandīne , so Jov isis kororo te lija dikhel , poskil nakherdle da dikhibnaskīreske phūredīren .
Te phučle lendir : hobi dava tumāro čhāvo , sajestir tume rakirna , so ločija kororo ? sir že jov kana dikhela ?
Leskīre phūredīra phendle lenge ano otpheniben : me džinas , so da čhāvo isi māro te so jov ločija kororo :
Ne sir kana dikhela , na džinas , vaj kon otkerdža leske jakha , me nadžinas . Kokoro ano pherde berša ; kokorestir phučen ; mephenel kokoro pestir .
Jake otphendle phūredīra leskīre , vašo dova so strahandīne Judendir ; hai Judi zarakirdepen uže , kon dodžinela Les Hristoske Doles vičhinen sinogogatir .
Vaša dava phūredīra leskīre phendle : jov ano pherde berša ; kokorestir phūčen .
Te jake vār molos dīne goli mānuses , savo isis kororo , te phendle leske : de Davleske slava ; me džinas , so do mānuš grehengīro .
Jov phendža lenge ano otpheniben : vai Jov grehengīro , nadžinav ; dova feņu džīnav , so me isomas kororo , ne kana dikhava .
Noko phučle lestir : so kērdža Jov tusa ? sir otkerdža tīre jakha ?
Otphendža lenge : me uže phendžom tumenge , te tume nakandīne ; so oščo kamena šunen ? te hobi tume kamena kēretumen Leske sikļaibnangīrenge ?
Togi jone les čhingardīne te phendle : tu Lesko sikļaibnangīro ; ne me Moisejoskīre sikļaibnangīre .
Me džinas sir Moisejosa rakirdža Dēvel ; Dales nadžinas , karīg Jov .
Mānuš sav lija dikhel phendža lenge ano otpheniben : dava isi dživos , sir tume nadžinen , kārig Jov , ne Jov otkērdža mange jakha .
Ne me džinas , so grehengīren Dēvel našunela ; ne kon rožini Davles te kērla Leskīri voļa , doles kandela .
Ņigdi nasis šundlo , sobi kon otkērel jakha korore ločīneske .
Keļi Jov najāl Davlestir , naštuvelas kērel niso .
Phendle leske ano otpheniben : ano grehi tu sāro ločijan , te tu men sikļakiresa ? te vitrādīne les avri .
Iisusos , dolija šunel , so vitrādīne les avri , te ke lača les , phendža leske : tu pačasa an Davleske Čhāveske ?
Jov otphendža te rakirdža : ne kon Jov , Raija , sobi mange pačav an Leske ?
Iisusos phendža leske : te tu Les dikšan , te Jov tusa rakirla .
Jov phendža : pačava , Raija ! te poklonidžapes Leske .
Te phendža Iisusos : po sendos javdžom Me an da svetos , sobi nadikhibnaskīre dikhen , ne dikhibnaskīre jačen korore .
Kedi vār farisejendir šundle dava , saj isis Lesa , phendle Leske : hobi me nin korore .
Iisusos phendža lenge : keļi tume javdlesis korore , togi pe tumenge najavdžasis grehos ; ne sir tume rakirna , so dikhena , vašo dova grehos jačela pe tumenge .
Lašņes , lašņes rakirava tumenge : kon nadžala druh udār ane bakrenge hļiva , ne ližini varthal , andre , dova isi čhor te rozboiņikos .
Ne kon džala druh udār dova bakrengo pastuhos .
Leske udaresko rakhibnaskīro otkērla , te bakre šunena leskīri glos , te jov dela goli peskīre bakren po lav , te vilidžala len ,
Te kedi vilidžala peskīre bakren , džala angil lenge ; ne bakre pal leske džana , vašo dova so džinen glos leskīri .
Pal cudzoneske nadžana , ne našēna lestir , vašo dova so napinškirna cudzoneske glos .
Da dolidžipen phendža lenge Iisusos ; ne jone nahalīne , so Jov dasav lenge rakirdža .
Te jake noko Iisusos phendža lenge : lašņes , lašņes rakirava tumenge , so Me udār isom bakrenge .
Sāre , kon angil Mange jāvdle , dola sāre čhora te rozboiņiki ; ne bakre nakandīne len .
Me isom udār : kon druh Mange zadžala , dova virakhelapes , te zadžala , te vidžala , te paščakirben lathela .
Čhor jāvela feņu vašo dova , sobi čhorel , domārel te zgiņakirel . Me jāvdžom vašo dova , sobi dolenge jāl džīben te sāro‐so .
Me isom pastuhos lačo : lačo pastuhos dela pesko džīben vaše bakrenge .
Zarakirdo pastuhos , lašņo nāni , koneske bakre nāni peskīre , te dikhela so jāvela ruv , te mukhela bakren , te nāšēla ; te ruv rozšņikakirla bakren , te roztrādela len .
Ne zarakirdo pastuhos nāšela , vašo dova šo jov feņu zarakirdo , te narado vaš bakrenge .
Me isom pastuhos lačo ; te džinav Mīren , te Mīre džinen Man .
Sir Dād dzinel Man , jake Me džinav Dādes ; te džīben Mīro dava vaše bakrenge .
Isi Mange var bakre , dola nāni da hļivatir ; te nin dolen Mange čhebi dojanav : te jone šunena glos Mīri , te jāla jek bakrengo gajos te jek pastuhos .
Wašo dova miļini Man Dād , so Me otdava džīben Mīro , sobi noko lav les .
Nikon naotlela Mandir les ; ne Me Kokoro otdava les . Mange moca isi otdav les , te moca isi noko lav les . Da dopheniben Me dolijom Mīre Dādestir .
Da lavendir noko maškir Iudenge vigija gola .
Būt lendir rakirdle : Jov pšelīno bengestir te begodžakīro ; šo šunena Les ?
Wār rakirdle : ? da lava nāni bengatuneskīre : hobi vašti beng kororenge jakha otkērel ?
Ane Ijerusaļima isis khangirjako svencumasko svenkos , te isis žima .
Te pširdža Iisusos ane khangīri , ane Solomonosko khangīrjako anglatuno .
Doi Judi obtardīne Les , te rakirdle Leske : hāra Tuke men rikires ano nadžinipen ? keļi Tu Hristos , phen menge lašņes .
Iisusos otphendža lenge : Me phendžom tumenge , te napačana ; buča , saje Me kērava an Mīre Dādesko lav , jone švatkinena vaš Mange .
Ne tume napačana ; hai tume nasan Mīre bakrendir , sir Me phendžom tumenge .
Bakre Mīre šunena glos Mīri , te Me džinav len , te jone javena pal Mange .
Te Me dava lenge džīben bekoncoskīro , te nazgiņinena ņigdi ; te nikon naviļela len Mīre vastendir .
Dād Mīro , Sav len Man dija , barēdīr sarēndir te nikon našti vilel len Mīre Dādeskīre vastendir .
Met te Dād isam — jek .
Doi noko Judi dīne caplam bara , sobi domāren Les .
Iisusos otphendža lenge : būt lače buča Me posikadžom tumenge Mīre Dādestir ; vaš saje lendir kamena domāren Man barensa .
Judi phendle Leske ano otpheniben : na vaše lači būtin kamasa domāres Tut barensa , ne vašo Davlesko tellečhuviben te vašo dova , so Tu , isan mānuš , ne kēresa Tut Davleske .
Iisusos otphendža lenge : te nāni hobi čhindlo an tumāro dopheniben : Me phendžom : tume Dēvela ?
Keļi jake Jov dija goli delenge dolen , ke saje isis Davlesko lav , te našti zgiņinel čhiniben .
Hobi Doleske , Sajes Dād svenčakirdža te bičadža ano svetos , tume rakirna : davles tellečhuvesa , vašodova so Me phendžom : Me isom Davlesko Čhāvo ?
Ja Me nakēra Mīri Dādeskīri butin , napačan Mange ;
Ne ja Me kēra , togi , keļi napačana Mange , pačan Mīre bučenge , sobi džinen te pačan , so Dād an Mange te Me an Leske .
Togi noko rodīne capladen Les ; ne Jov norišija lengīre vastendir .
Te gija noko pe korīg Iordana , pe do štetos , kai vāgo boldža Ioannos ; te jača doi .
Būt jāvdle ke Jov , te rakirdle , so Ioannos nakērdža nisavo dživos ; ne sāro , so phendža Ioannos Lestir , isis lašņes .
Te būt doi pačandīne an Leske .
Isis nasvalo jek sav Lāzaros Wifanijatir , foricostir , kai džīvelas Marija te Marfa , phen lakīri .
Marija , sajako pšal Lāzaros isis nasvalo , isis doja , saji makša Ras mirensa te nokhošča Leskīre pīre peskīre balensa .
Pheņa bičadle phenen Leske : Raija ! dik , kones Tu miļinesa , isi nasvalo .
Kedi Iisusos šundža dova , togi phendža : da nasvalipen na ke šmerč , ne ke slava Davleskīre , me proslavinelpes druh dava Davlesko Čhāvo .
Iisusos miļidža Marfa , te lakīre pheņa , te Lazaros .
Kedi šundža , so jov nasvalo , togi jača dui dīvesa pe do štetos , kai isis .
Pošļi dova phendža sikļaibnangīrenge : jāven noko ane Jūdejā ,
Sikļaibnangīre phendle Leske : Ravvi ! hāra hobi so Judi rodīne domāren Tut barensa ; te Tu noko džasa doi ?
Iisusos otphendža : hobi ano dīves nāni dešodui štundi ? kon džala dīvese , dova nadodaužinipes , vāšo dova so dikhela da svetosko švatluma .
Ne kon džala rati , dodaužinipes , vašo dova so nāni lesa švatluma .
Kedi dava rakirdža , togi phenela lenge : Lazaros , māro pšečeļos pašija ; ne Me džāva džangavav les .
Sikļaibnangīre Leskīre phendle : Raija ! keļi pašija , togi visaščola .
Iisusos rakirdža leskīre šmerčatir ; ne jone dufidle , so Iov rakirla dasai saj sajek isi lindra .
Togi Iisusos phendža lenge lašņes : Lazaros meija .
Radinaman vaš tumenge , so Me naisomas doi , sobi tume mepačan ; ne javen ke jov .
Togi Foma , varčanes dīno goli Dvoikos , phendža sikļaibnangīrenge : jāven te me nin mēras lesa .
Iisusos jāvdža , lača , so jov uže štār dīvesa ano grobos .
Wifanija isis paše ke Ijerusaļima , staģiji despadž .
Te būt Judendir jāvdle ke Marfa te Marija — hotņakiren len ane tuga vaš lengīre pšaleske .
Kedi Marfa šundža so javela Iisusos , gija angil Leske ; Marija bešča khēre .
Togi Marfa phendža Iisuske : Raija ! keļi Tu javdžanas dai , nameijasis mīro pšal .
Nete kana džīnav , sir so Tu mangesa Davles , Dēvel dela Tuke .
Iisusos phenela lake : opreuštela tīro pšal .
Marfa phenela Leske : džinav , so opre uštela ano stano , opreuštibnasko dīves .
Iisusos phendža lake : Me isom opreuštiben te džīben ; pačaibnaskīro an Mange , keļi te mērel , otdžīdžola .
Te svako , kon džīvela te pačala an Mange , namērla ņigdi . Pačasa feņu tu daleske ?
Joi phenela Leske : jake , Raija ! me pačava , so Tu Hristos , Davlesko Čhāvo koneske isis javel ano svetos .
Kedi phendža dava , gija te čorahanes dija goli peskīre pheņa Marija , phenindoi : Sikļaikirbanaskīro isi dai te kherla tut .
Sig joi šundža zaras ušča , te gija ke Jov .
( Iisusos oščo nazagija ano foricos , ne isis pe do štetos , kai lača Les Marfa . )
Judi , saje isis lasa ano khēr te hotņakirdle la , kedi dikhle , sir Marija sig ušča te vigija , gīne pal lake , dufindle , so joi gija po grobos rovel doi .
Kedi Marija javdža doi , kai isis Iisusos , te kedi dikša Les , peija ke Leskīre pīre , te phendža Leske : Raija ! ja Tu javdžanas dai , togi nameijasis mīro pšal .
Kedi Iisusos , dikša so joi rovela te Judi saj lasa jevdle so rovena , togi kokoro jača smetno , duhosa zalīno .
Te phendža : kai tume čhudle les ? rakirna Leske : Raija ! jov te dik .
Iisusos rovdža .
Togi Judi rakirdle : dik , sir Jov milindža les .
Ne vār lendir phendle : naštandija Dava , Kon otkērdža jakha kororeske , kērel sobi dava namērel ?
Iisusos , noko smentno andratunestir , javela ko grobos . Doja isis jama , te bar pašija pe lake .
Iisusos phenela : otlen bar . Mūleskīri phen , Marfa , phenela Leske : Raija ! uže khandela ; hai štār dīvesa , sir jov ano grobos .
Iisusos phenela lake : naphendžom Me tuke , ja pačasa , dikhesa slava Davleskīri ?
Te jake otlīne bar jamatir , kai isis mūlo . Iisusos hadija jakha ko boliben te phendža : Dād ! porikirav Tut , so Tu kandijan Man .
Me džindžom , so Tu sajek kandesa Man , ne phendžom dava vaše mānušenge , kon dai tarde , sobi pačan , sir Tu bičandžan Man .
Kedi phendža dava , Jov dija goli fardo glosasa : Lazaro ! jov avri .
Te mūlo jāvdža avri , zapačkirde vastensa te pīrensa garubnaske cerhensa , te mui leskīro isis obphandlo dikhloresa . Iisusos phenela lenge : rozphanden les , medžal .
Togi būt Judendir , sai javdle ke Marija te kedi dikhle , so kērdža Iisusos , pačandīne an Leske .
Ne vār lendir gīne ko fariseji te phendle lenge , so kērdža Iisusos .
Togi rašange bāredīra te fariseji zakherdne godžvaren te rakirde : so menge kēras ? da mānuš būt džīvi kērla .
Keļi jake mukhasa Les , togi sāre pačana an Leske ; te javena Rimļani , te otlena māri phu te mānušen .
Jek lendir , savo to Kaiafa , jov do berš isis rašango bāredīr , phendža lenge : tume niso nadžinen .
Te napomišļinena so fidīr menge , sobi jek mānuš mērel vaš mānušenge , nasir sāro rodos zgiņinel .
Dava jov phendža nakokoro pestir , ne jake , so do berš jov isis rašango bāredīr , rakirdža angīl paphenindoi , so Iisusos mērla vašo rodos .
Te na feņu vaš mānušenge , ne sobi do rozgīne Davleskīre čhāven zalel ano jek .
Da dēvestir nočhudle domāren Les .
Vaša dava Iisusos nagija šmales maškir Judenge , ne gija lenge rīgatir ane jek vār rīg paše ke čuči phu , ano foros goli dīno Jefraim , te doi jača Peskīre sikļaibnangīrensa .
Isis nadūr Judenge Patradžin , te būt dorīgatir javdle ane Ijerusaļima angil patradžin , sobi otčistinenpen .
Togi rodīne Iisusos , te rakirdle doi tardindoi ane khangīri jek vavreske : sir tume dufinena ? najavela hobi Jov po svenkos ?
Rašangīre bāredīra te fariseji dīne avri dasav pokēriben , so , keļi kon uzdžinela , kai Jov jāla , pophenel , sobi len Les .
Šov dīvesenge angil Patradžin javdža Iisusos ane Vifaņija , kai isis Lazaros , mēno , sajes Jov džangadža opre mūlendir .
Doi gotovidle Leske beļveļakīro , te Marfa angil lenge saro so kērdža , te Lazaros isis jek dolendir kon Lesa ko skamin bešča .
Marija , lel hadipen fardes kuč čista nardakīre miri , maksa Iisuskīre pīre , te khošča peskīre balensa Leskīre pīre ; te khēr pherdandija lače khaņasa mirendir .
Togi jek Leskīre sikļaibnangīrendir , Jūda Simonosko čhāvo Iskariotos , savo kamdža Les pšedel , phendža :
Te soske nabiknen da mīri vašo trin šel dinarije te narozden bogenge ?
Phendža jov dava na vašo dova , sobi rikirelpes vaše bogenge , ne vašo dova so isis čhor . Leske isis te ke pe lovengīri tiknori te lidžalas so doi andre mukhenas .
Iisusos phendža : den la pokoino ; joi dava garudža po Mīro mohilkengo dīves .
Hai bogi isi sajek tumensa , ne Me na sajek .
Būt Judendir dolīne džinen , so Jov doi : te javdle na feņu vaše Iisuske , ne sobi dikhen Lazaros nin , sajes Jov džangadža opre mūlendir .
Rašangīre bāredīra nokērdle Lazaros nin domāren ;
Vašodova so vaš leske būt Judendir javdle te pačandīne an Iisuske .
An var dīves būt mānuša , saj javdle po svenki , dolīne šunen , so Iisusos javela ane Ijerusaļima ,
Līne palmake kašteskīre zari , vijavdle angil Leske , te dīne goli : Osianna ! švenčume javibnaskīro ano Rasko lav , Kraļis Izraiļengīro !
Iisusos , lača tarne oslos , bešča pe leske , sir isi čhindlo :
Nastrahadžu , Sionnakīri čhai ! da , Kraļis tīro javela , bešindoi pe tarne osloske .
Sikļaibnangīre Leskīre vago nahalīne dava ; ne , kedi proslavindžapes Iisusos , togi lipirdle , so jake isis vaš Leske čhindlo , te dava kērdle Leske .
Mānuša , sai isis vago Lesa , švatkindle , so Jov vidija goli grobostir Lazaros te džangadža les opre mūlendīr .
Vašo dova gīne angil Leske mānuša ; hai šundle , so Jov kērdža da dživos .
Fariseji rakirdle maškir penge : dikhena tume , so tume našti niso ? sāro svetos džala pal Leske ,
Javibnangīrendir po poklonuma saje javdle po svenkos isis saje Jeļini .
Jone gīne ko Fiļipos , savo isis Galileiskakīri Vifsaidatir , te mangle les , rakirindoi : Raija ! menge kamelapes dikhas Iisusos .
Filipos jāvela te phenela dolestir Andrejoske ; te togi Andrejos te Filipos phenena dolestir Iisusoske .
Iisusos phenela lenge otpheniben : jāvdža štunda teslavinelpes ane laska mānušeskīre Čhāveske .
Lašņes , lašņes rakirava tumenge : keļi pšeņicako graudos , sav peija ane phu , namerla , togi jačela jedženo ; ne keļi merla , togi janela būt bārino .
Kon pesko džiben miļini zginakirla les ; ne kon naiedikhela , an da svetos pesko džīben dova gāruvela les ano džīben bekoncoskīro .
Kon Mange slugini , mejavel pal Mange : te kai Me , doi Mīro slugos jāla . Te kon Mange slugini , doles Mīro Dād rožini .
Kana Mīro duhos isi nognečume ; te so mange phenav ? Dād ! vile Man da štundatir ! ne pe da štunda Me nin jāvdžom .
Dād ! proslavini lav Tīro . Togi jāvdža bolibnastir glos : te proslavidžom , te oščo proslavinava .
Mānuša , tardindoi te šunindoi dova , rakirdle : dava grumos . Ne vār rakirdle : Iaņolos rakirdža Leske .
Iisusos pe dava phendža : na vaš Mange isis da glos , ne vaš mānušenge .
Kana isi da svetosko sendos ; kana da svetosko kraļis jāla avri trādīno .
Te kedi Me oprejāndlo javava phujatir , sāren tirdava ke Me .
Dava rakirdža Jov , haļakirindoi , sai šmerčasa Jov merla .
Mānuša otphendle Leske : me šundžam dophenibnastir , so Hristos jačela , sajek : sir Tu rakiresa so čhebi , jāl opre jandlo mānušeskīre Čhāveske ? kon dava mānušesko čhāvo ?
Togi Iisusos phendža lenge : oščo pe tikni brīža švatluma isi tumensa ; džan , poskil isi švatluma , sobi naoblel tumen čemnuma : ne kon džāla ano čemnuma dova nadžinel , kai džala .
Poskil švatluma isi tumensa , pačan anda švatluma , švatlumaske čhāve mejān tume . Kedi phendža dava , Iisusos otgija te garūdžapes lendir .
Te jake būt džīvi kērdža Iov angil lenge ; te jone napačandīne an Leske ,
Mejāl pšečkirdo prorokosko Isaijakīro lav : Raija ! kon pačandija šunibnaske mendir ? te koneske sikadžapes Raskīri moca ?
Wašodova naštandīne jone pačan , so oščo sir phendža Isaija .
Da mānuša kērde pengīre jakha korore , te pengīre džija barune , jakhensa menadikhen , te džesa menahaļon , te naotrišona , sobi Me sačkirav len .
Dava phendža Isaija , kedi dikša slava Leskīri te rakirdža Lestir .
Ne nin anglatunengīrendir būt pačandīne an Leske ; ne vaše farisejenge naisphendlepen , sobi najān otčhudle sinogogatir .
Hai zakamdle miles slava mānušengīri būtir , nasir slava Davleskīri .
Iisusos zadija goli te phendža : pačaibnaskīro an Mange na an Mange pačala , ne an Doleske Kon Man bičadža .
Te kon Man dikhela dikhela Mīre Bičaibnaskīres .
Me švatluma jāvdžom ano svetos , sobi svako pačaibnaskīro an Mange najačeļ ando čemnuma .
Te keļi kon šunela Mīre lava te napačala , Me nasendina les ; hai Me jāvdžom te nasendinav svetos , ne vilav svetos hindipnastir .
Kon Man otčuvela te nadolela Mīre lava doleske isi sendipnaskīro : lav savo Me rakirdžom , jov les sendini ano statno dīves .
Me rakirdžom na Mandir ; ne Dād Sav Man bičadža , Jov Mange dophendža , so phenav te so rakirav .
Te Me džināv , so dopheniben Leskīro isi džīben sajek . Te jake , so Me rakirava , rakirava sir phendža Mange Dād .
Angil Patradžinako svenkos Iisusos , džinindoi , so javdža Leskīri štunda pšedžal da svetostir ko Dād , sikadža keribnasa , so , miļidža Peskīren saje isis ano svetos , žin ko koncos miļidža len .
Te beļveļakīro rikirindoi , kedi beng uže čhudža an Jūdasko Iskariotosko Simanisko čhāveskīro dži pšedel Les
Iisusos , džinindoi , so Dād saro otdija an Leskīri vasta , te so Jov vijavdža Davlestir te džala ko Dēvel ,
Ušča beļveļakīrestir , lija Pestir , telle opratuno idžos , te , lel rešņika , pšephandžapes .
Pošļi čhordža paņing ane moribnaskīri , te lija morel pīre sigļaibnangīrenge te khosel rešņikasa , sajasa isis phephandlopes .
Javela ko Simanis Petris ; te dova rakirla Leske : Raija ! Tuke hobi mores mīre pīre ?
Iisusos phendža leske ano otpheniben : so Me kērava , kana tu nadžines , ne haļosa pošļi .
Petris rakirla Leske : namoresa mīre pīre ņigdi . Iisusos otphendža leske , keļi namorava tut , najāla tuke džeļ Mansa .
Simonis Petris rakirla Leske : Raija ! na feņu mīre pīre , ne vasta te šēro nin .
Iisusos rakirla leske : mordeske čhebi feņu pīre moren , vašo dova so čisto isi sāro ; te nin tume čista , ne na sāre .
Hai džindža Jov Peskīres pšedibnaskīres , vašo dova phendža : na sāre tume čista .
Kedi mordža lengīre pīre te urjadža Peskīro idžos , togi , noko bešča , te phendža lenge : hobi džinen nin , so Me tumenge kērdžom ?
Tume dena goli Man Sikļakirbnaskīreske te Raske , te čačo rakirna tume ; hai Me dova isom .
Te jake , keļi Me , Raij te Sikļakirbnaskīro , mordžom pīre tumenge , togi tumenge čebi nin morēn pīre jek vavreske .
Hai Me sikadžom tumenge , sobi tume kēren dova , so Me kērdžom tumenge .
Lašņes , lašņes rakirava tumenge : bučkirdo nāni bāredir peskīre rastir , te sav bičādo nāni bāredir dolestir kon les bičadža .
Keļi dava džinen tume , švenčume tume , kedi phečkirna tume .
Na sārendir tumendir rakirava ; Me džinav , sajen vilijom . Ne mephečkirenpen Čhinibena : habnaskīro Mansa māro hadija pe Mange peskīro pīro .
Kana phenava tumenge , angil poskil dava nanojavdžapes , kedi dava jāla , tume sobi pačan , so dava Me .
Lašņes , lašņes rakirava tumenge : dolibnaskīro doles , sajes Me bičava . Man dolela : ne dolibnaskīro Man dolela bičaibnaskīres Man .
Kedi phendža dava , Iisusos jača zalīno duhosa , te švatkindža , te phendža : Lašņes , lašņes rakirava tumenge , so jek tumendir pšedela Man .
Togi sikļaibnangīre dikhle jek pe vavreske , nahalindoi , konestir Jov rakirla .
Jek Leskīre sikļaibnangīrendir , sajes miļidža Iisusos , bešča ke Iisuskīro kolin .
Simonos Petris leske kērdža znač , sobi phučel , kon dava sajestir rakirla .
Jov , dopeija ko Iisuskīro kolin , te phendža Leske : Raija ! kon dava ?
Iisusos otphendža : dova , koneske Me , območinava kuskos māro , te podava . Te , ob močinel kuskos , podija Ijudoske Simonoskīre čhāveske Iskariotoske .
Te pošļi da kuskos gija an leske beng . Togi Iisusos phendža leske : so kēresa , kēr signedir .
Ne nikon dolendir saje doi isis bešle nahalīne , ke so Jov dava phendža leske .
Ne jake sir Ijudoske isis tiknori , vašo dova vār dufindle , so Iisusos rakirla leske : kin , so menge čhebi ko svenkos , vai sočimoņi del bogenge .
Jov , dolija kuskos , zaras vigija : ne isis rat . Kedi jov vigija .
Iisusos phendža : kana proslavindžapes Čhāvo mānušeskīro , te Dēvel proslavindžāpes an Leske .
Keļi Dēvel proslaviddžapes an Leske , togi Dēvel proslavini Les an Peske , te sig proslavini Les .
Čhāve ! uže nahāra Mange tumensa javav . Tume Man rodena , te , sir phendžom Me Judenge , so , karīg Me džava , tume našti dojāven , te jake rakirava kana tumenge .
Dopheniben nevo dava tumenge miļinen jek vavres : sir Me iemiļidžom tomen , jake te tume miļinen jek vavres .
Pe dova haļona sāre , so tume Mīre sikļaibnangīre , keļi tume rikirna miluma maškir tumenge .
Simanis Petris phendža Leske : Raija ! kai Tu džasa ? Iisusos otphendža leske ! kai Me džava , tu našti kana pal Mange javes , ne pošļi javesa pal Mange .
Petris phendža Leske : Raija ! vasoske me našti džav kana pal Tuke ? me mīro džīben čhuva vaš Tuke .
Iisusos otphendža leske : džīben tīro vaš Mange čhuvesa ? lašņes , lašņes rakirava tuke : navigabala bašno , sir otphenesatut Mandir trin moli .
Menastrahadžol tumāro dži ; pačan ane Davleske , te an Mange pačan .
An Mīro Dādesko khēr būt jačhibnaske šteti . Ne keļi najāl jake , Me phendžomas tumenge : Me džava zagotovinav štetos tumenge .
Te kedi džava te zagotovina tumenge štetos , java noko , te lava tumen ke Me , sobi tume nin jān , kai Me .
Ne kai Me džava , tume džinen , te drom džinen .
Foma phendža Leske : Raija ! Nadžinas , kai džasa ; te sir vašti džinas drom ?
Iisusos phendža leske : Me isom drom te lašņuma te džīben ; nikon najavela ko Dād , sir feņu druh Mange .
Keļi tume džindlesis Man , togi džindlesis nin Mīre Dādes . Te damolostir tume džinen Les , te dikhle Les .
Filipos phendža Leske : Raija ! posikav menge Dādes , te doša vaš menge .
Iisusos phendža leske : ja hāra Me tumensa , te tu nadžines Man , Fiļipo ? dikhibnaskīro Man dikhša Dādes ; sir tu rakiresa : posikav menge Dādes ?
Hobi tu napačasa , so Me ane Dādeske te Dād an Mange ? Lava , saje rakirava Me tumenge , rakirava na Mandir ; Dād , Sav an Mange , Jov kērla buča .
Pačan Mange so Me ane Dādeske te Dād an Mange ; ne keļi na jake , tagi pačan Mange pe do sama buča .
Lašņes , lašņes rakirava tumenge : pa Čaibnaskīro an Mange , buča , saje ; kērava Me , te nin jov kērla , te bāredīr dolendīr kērla ; vašo dova so Me ko Dād Mīro džava .
Te keļi so pomangena tume ko Dād an Mīro lav , dova kerava , meproslavinelpes Dād ane Čhāveske .
Keļi so pomangena an Mīro lav , Me dova kērava .
Keļi miļinena Man , rakhena Mīro dopheniben .
Te Me mangava Dādes , te dela tumenge vāvre iehoķņakirbnaskīres , mejačhel tumensa sajek ,
Lašņo Duhos , Savo svetos našti pielel , vašo dova so nadikhela Les te nadžinel Les ; ne tume džinen Les , hai Jov tumensa jačhela te an tumenge jāla .
Namukhava tumen širotenge ; javava ke tume .
Oščo nabūt , te svetos uže nadikhela Man ; hai Me džīva , te tume džīvena ; hai tume dolena Man dikhen .
An do dīves džinena tume , so Me isom an Mīre Dādeske , te tume an Mange , te Me an tumenge .
Koneske isi Mīre dophenibena te rakhela len , dova miļini Man ; ne kon miļini Man dova jāla milume Mīre Dādestir ; te Me doles miļinava , te sikavava Man Leske Kokoro .
Jūda ( na Iskariotos ) rakirla Leske : Raija ! so dava , so tu kamesa sikaves Tut menge , ne na svetoske ?
Iisusos phendža ano otpheniben leske : kon miļini Man , dova rakhela lav Mīro ; te Dād Mīro miļini les , te Me jāvasa ke jov , te khēratuno kērasa , ke jov ,
Kon Man namiļini narakhela lava Mīre : lav , savo tume šunena , nāni Mīro , ne Dādeskīro Kon Man bičadža .
Dava phendžom Me tumenge , javindoi tumesa , kedi isoma tumensa .
Radžipnaskīro Svencono Duhos , Sajes bičavela Dād an Mīro lav , iesikļakirla tumen ke sāro‐so te lipirla tumenge sāro , so Me rakirdžom tumenge .
Pokoinuma mukhava tumenge , pokoinuma Mīro dava tumenge ; na jake , sir svetos dela , Me dava tumenge . Menasmeņtnakirelpes dži tumāro , te menastrahakirelpes .
Tume šundle , so Me phendžom tumenge : džava tumendir , te java ke tume . Keļi tume miļidnesis Man togi hoķņakirdnesistumen , so Me phendžom : džava ko Dād hai Dād Mīro bāredīr Mandir .
Te kana phendžom tumenge dolestir , pšeršo nasir dova nojālapes , sobi tume mepačan , kedi dova nojālapes .
Nabūt uže Mange rakirav tumensa ; hai javela kraļis da svetoskīro , te an Mange leske nani niso .
Ne sobi svetos medžinel , so Me miļina Dādes te , sir Dād Mange dophendža , te jake kērava : ušten , te džas da štetostir .
Me isom lašņo vinosko kašt , ne Dād Mīro vinengo — barjakīro .
Svako ke Me zaro sav nadojanela barjakīrdo , Jov otčhinela ; te svako , sav janela barjakīrdo , otčistini , sobi butedīr medojanel bārjakirde .
Tume uže otčistakirde druho lav ; savo Me vilidžijom rakirindoi tumenge .
Iačen an Mange , te Me an tumenge . Sir zaros našti dojanel barjakīrdo kokoro pesa , ja najāla ke vinosko kašt , te jake tume , ja najāna an Mange .
Me isom vinosko kašt , ne tume zari ; kon jačela an Mange , te Me an leske , dova dojanela būt barjakīrde ; hai be Mīro tume našti kēren niso .
Kon najačela an Mange , avri thurdīno jāla , sir zaros , te zašučola ; ne dasai zari zakedena te thurdena ane jāg , te jone zahačona .
Keļi tume jačena an Mange te lava Mīre an tumenge jačena , dova so feņu kamena tume , mangen , te jāla tumenge .
Dolesa prolavinipes Dād Mīro , keļi tume dojanena būt barjakirdo , te jāna tume Mīre sikļaibnangīrenge .
Sir miļindža Dād Man , te Me tumen miļidžom ; jačen an Mīro miluma .
Keļi Mīre dophenibena tume rakhena , jačena tume an Mīro miluma , sir nin Me rakšom dophenibena Mīre Dādeskire te jačava an Leskīro miluma .
Dava Me phendžom tumenge , raduma Mīro an tumenge jačela te raduma tumāro jāla phečkirdo .
Dava isi Mīro dopheniben , milinen jek vavres , sir Me milidžom tumen .
Nāni butir do milumastir , sir ja kon čhuvela džīben peskīro vaš peskīre pšečeļenge .
Tume pšečeļi Mīre , ja vikērna dova , so Me dophenava tumenge ,
Me uže nadava goli tumen bučkīrdenge ; hai bučkīrdo nadžinel , so kērla raij leskīro ; ne Me dijom goli tumen pšečeļenge vašo dova so phendžom tumenge sāro , so šundžom Mīre Dādestir .
Na tume Man vilīne , ne Me tumen vilījom , te čhudžom tumen , sobi tume medžan te mejanen barjakirdo , te sobi barjakirdo tumāro mejačel , mejāl , . so feņu pomangena Dādestir an Mīro lav , Jov dela tumenge .
Dava dophenava tumenge , feņu miļinen jek vāvres .
Ja svetos tumen naiedikhela , džinen , so Man vāgo tumendīr naiedikša .
Ja tume javnesis svetosstir , togi svetos miļindžasis peskīro : ne jake sir tume nasvetosstir , ne Me vilijom tumen svetosstir , vašodova naiedikhela tumen svetos .
Lipiren lav , savo Me phendžom tumenge : bučkirdo nāni bāredīr peskīre rastir , ja Man trādīne , trādena tumen nin ; keļi Mīro lav rakhle , rakhena tumāro nin .
Ne sāro dova kērna tumenge vaš Mīro lav , vašo dova so nadžinen Mīres bičaibnaskīres .
Keļi Me najāvdžomas te narakirdžomas lenge , togi najavdžasis lenge grehos ; ne kana nāni lenge otpheniben an pengo grehos .
Kon Man naiedikhela dova naiedikhela Mīre Dādes .
Keļi Me nakērdžomas maškir lenge kēribena , saje nikon vār nakērdža , togi najālas lenge grehos ; ne kana dikhle , te naiedikhle Man te Mīre Dādes .
Ne mejālpes lav , sav isi čhindlo an lengo dopheniben : naiedikhle Man niva šo .
Kedi javela iehoķņakirbnaskīro , Sajes Me bičavava tumenge Dādestir , lašņo Duhos , Savo Dādestir vijavela , Jov švatkinela Mandir .
Ne i tume švatkinena , vašo dova so tume pšeršumastir Mansa .
Dava phendžom Me tumenge , sobi tume nalen grehinentumen .
Vitrādena tumen sinagogendir ; te javela brīža , kedi svako , kon domarla tumen , dufinela , so jov dolesa slugini Davleske .
Jake kērena , vašo dova so nadodžindle ni Dādes ni Man ,
Ne Me phendžom tumenge dava vašo dova , sobi tume , kedi dojavela do brīža , melipiren , so Me phendžom tumenge dolestir ; narakirdžom dovo tumenge pšeršumastir , vašo dova so isomas tumensa .
Ne kana džava ko bičaibnaskīro Mīro , te nikon tumendir naphučela Mandir : kai džasa ?
Ne dolestir , so Me phendžom tumenge dova , smentņumasa pherdandija tumāro dži .
Ne Me lašņes rakirava tumenge : fididīr vaš tumenge , sobi Me džav ; hai keļi Me nadžav . Radipnaskīro najavesa ke tume ; ne keļi džava , togi bičavava Les ke tume .
Te Jov , javindoi , dosikavela svetoske , grehostir te čačipnastir te sendostir :
Grehostir , so napačana an Mange ;
Čačipnastir , so Me džava ko Dād Mīro , te uže nadikhena tume Man .
Sendostir , so da svetosko kraļis sendume .
Oščo būt isi Mange so phenav tumenge ; ne tume kana našti pojanen .
Kedi javela Jov , lašņo Duhos togi lidžala tumen po sāro lašņuma : na Pestir Jov lela rakirel , ne lela rakirel , so šunela , te so jāla kērla tumenge džinibnaskīro .
Jov proslavini Man , vašo dova so Mīrestir lela te tumenge kērla džinibanaskīro .
Sāro , so isi Dādeske , isi Mīro ; vašo dova phendžom , so Mīrestir lela te kērla tumenge džinibnaskīro .
Ano signuma tume Man nadikhena , te noko ano signuma tume Man dikhena ; hai Me džava ko Dād ?
Doi vār Leskīre sikļaibnangīrendir phendle jek vavreske : so dava Jov rakirla menge : ano signuma tume nadikhena Man , te noko ano signuma tume Man dikhena , te : Me dživa ko Dād ?
Te jake jone rakirdle : so dava rakirla Jov : ano signuma ? Nadžinas , so rakirla
Iisusos , halija , so kamena phučen Les , phendža lenge : dolestir hobi phučena tume jek vavrestir , so Me phendžom : ano signuma nadikhena tume Man , te noko ano signuma tume dikhena Man ?
Lašņes , lašņes rakirava tumenge : tume rovena te henkļinena , ne svetos radinipes ; tume jāna smentna , ne smentnuma tumāro ano raduma jāla .
Džūli , kedi ločakirla , čerpini tuga , vašo dova so javdža lakīri štunda ; ne kedi ločkirla tiknes , uže nalipirla tuga radumastir , vašo dova so ločija mānuš ano svetos .
Jake kana tumenge isi tuga ; ne Me dikhava tumen noko , te tumāro dži hotņakirlapes , te raduma tumāro nikon naotlela tumendir .
Te an do dīves tume naphučena Man nisostir . Lašņes , lašņes rakirava tumenge : sostir feņu pomangena Dādes an Mīro lav , dela tumenge .
Žin kana tume niso namangle an Mīro lav ; mangen , te dolena , sobi raduma tumāro jāl pšečkirdo .
Žin kana Me rakirdžom tumenge druh dolidžipena ; ne javela brīža , kedi uže narakirava tumenge dolidžipnasa , ne mamui kēra džindlo tumenge Dādestir .
An do dīves tume mangena an Mīro lav , te narakīrava tumenge , so Me lava mangav togi Dādes vaš tumenge :
Hai samo Dād miļini tumen , vašo dova so tume miļidne Man te pačandīne , so Me vigijom Dēvelestir .
Me vigijom Dādestir te javdžom ano svetos ; te noko mukhava svetos te džava ko Dād .
Leskīre sikļaibnangīre phendle Leske : dik , kana Tu mamui rakiresa , te dolidžipena narakiresa nisai ,
Kana dikhasa , so Tu džines sāro te načhebi Tuke , sobi kon phučel Tut . Pedava pačasa , so Tu Davlestir vigijan .
Iisusos otphendža lenge : kana tume pačana ?
Dik , javela štunda , te javdža uže so tume rozdžanatumen svako an peskīri rīg te Man mukhena jedženes ; ne Me naisom jek , vašo dova so Dād Mansa .
Dava Me phendžom tumenge , sobi tumenge jāl an Mange pokoinuma . Ano svetos tumenge jāla tuga ; ne kēren tumen muršikane : Me obšelijom svetos .
Pošļi da lava Iisusos hadija Peskīre jakha po boliben te phendža : Dād ! javdža štunda , slavini Tīre Čhāves , te Tīro Čhāvo slavini Tut ,
Jake sir Tu dijan Leske moca pir sārengīrenge masa , sobi sārenge so Tu dijan Leske , dela Jov džīben sajek .
Džīben sajek isi dava , medžinen Tut , jek lašņo Davles , te Tutir bičades Iisusos Hristos .
Me Tut slavindžom pe phu , te kērdžom kēriben , savo Tu mange pačandijan kērav .
Te kana slavini Man Tu , Dād , ke Tu Kokoro do laskasa , saji Mange isis ke Tu angilo svetosko javiben .
Me Tīro lav kērdžom džindlo mānušenge , sajen Tu dijan Mange svetostir ; jone isis Tīre , te Tu dijan len Mange , te jone Tīro lav dorakhle .
Kana jone haļīne , so sāro , so Tu dijan Mange , isi Tutir .
Hai lava , saje Tu dijan Mange , Me pšedijom lenge : te jone dolīne , te halīne lašņes . so Me vigijom Tutir , te pačandīne , so Tu bičadžan Man .
Me vaš lenge mangava : na vaš sāro svetos magava , ne vaš dolenge , sajen Tu dija Mange , vašo dova so jone Tīre .
Te sāro Mīro Tīro , te Tīro Mīro ; te Me proslavindžoman an lenge .
Me uže naisom ano svetos , ne jone ano svetos , Me džava ke Tu . Svencono Dād ! uzrikir len an Tīro lav , dolen , sajen Tu Mange dijan , sobi jone mejān jek , sir Me .
Kedi Me isomas lensa ano svetos , Me len uzrikirdžom an Tīro lav ; dolen , sajen Tu dijan Mange , Me rakšom , te nikon lendir nazgiņandija , sir feņu do sgiņumako čhāvo , mepherdžonpen čhinibena .
Kana džava ke Tu , te dava rakirava ano svetos , sobi jone Mīro raduma rikiren phečkirdo an penge .
Me pšedijom lenge Tīro lav ; te svetos len naiedikša , vašo dova so jone nāni svetostir , jake sir Me naisom svetostir .
Namanga , sobi Tu meles len svetostir , ne sobi merakhes len hindipnastir .
Jone nāni svetostir , sir Me naisom svetostir .
Švenčini len Tīre lašņumasa ; lav Tīro isi lašņuma .
Sir Tu bičadžan Man ano svetos , jake Me bičandžom len ano svetos .
Te vaš lenge Me švenčinava Man , sobi jone mejān švenčume lašņumasa .
Na vaš lenge feņu mangava , ne nin vaš pačaibnangīrenge an Mange pe lengo lav :
Mejān sāre jek : sir Tu , Dād , an Mange , te Me an Tuke , jake jone mejān an Menge jek : mepačal svetos , so Tu Man bičadžan .
Te slava , saji Tu dijan Mange . Me dijom lenge : mejān jek sir Me isam jek .
Me an lenge , te Tu an Mange ; mejān kērde sāre an jek , te medžinel svetos , so Tu bičadžan Man te miļidžan len , sir Man miļidžan .
Dād ! sajen Tu Man dijan , kamava , sobi doi , kai Me , nin jone mejān Mansa , medikhen slava Mīri , saji Tu dijan Mange , vašodova so Man miļidžan angil svetosko kēriben .
Čačuno Dād ! svetos Tut nadodžindža ; ne Me dodžindžom Tut , te dala dodžindle — so Tu Man bičadžan .
Te Me kērdžom lenge lav Tīro džindlo te kērava džindlo , te do miluma , sajesa Tu miļidžan Man , an lenge jāla , te Me an lenge .
Dava pheni , Iisusos vigija Peskīre sikļaibnangīrensa pekorīg reka Kedron , kai isis bār , an saji zagija Kokoro te sikļaibnangīre Leskīre .
Džindža nin da stetos Ijuda , Lesko nodibnaskīro ; vašo dova so Iisusos sajek doi zakedelaspes Peskīre sikļaibnangīrensa .
Te jake Ijuda , lel džeļ voiskakīre muršen te slugen rašangīre bāredīrendir te farisejen , te javel doi jāgengīrensa te švatlo momoļensa te voiskakīre kotirensa .
Iisusos , sāro džinidoi so lensa jāla , vigija , te phendža lenge : kones tume rodena ?
Leske otphendle : Iisusos Nazaraņinos . Iisusos rakirla lenge : dava Me . Te lensa tardija nin Ijuda , bikibnaskīro Les .
Te kedi phendža lenge : dava Me , jone otļipindle pāle te pēne pe phu .
Noko phuča len : kones tume rodena ? Jone phendle : Iisusos Nazaraņinos .
Iisusos otphendža : Me phendžom tumenge , so dava Me ; te jake , keļi Man rodena , otmukhen len , medžan , —
Mejālpes lav , rakirdo lenge dolendir , sajen Tu Mange dijan , Me nikones nazgiņakirdžom .
Simanoske Petriske , isis kurtala , te tirdija avri la , te mardža rašenge bāredīreske bučkirdes , te otčingirdža leske lačo kan . Lav bučkirdeskīro isis Malah .
Ne Iisusos phendža Petriske : čhu kurtala pāle ; hobi Mange napjav kupka , saji dija Mange Dād ?
Togi voiskakīre murša te deše šelengo bāredīr te Judengīre slugi līne Iisusos , te phandle Les .
Te lidžīne Les vāgo ko Annos ; hai jov isis romņako dād Kaiafoske , sav isis an do berš rašango bāredīr .
Dava isis Kaiafos , sav dija godi Judenge , so fedīr jeke mānušeske mērel vaše mānušenge .
Pale Iisuske gīne Simonos Petris te vār sikļaibnangīro ; da sikļaibnangīro isis pinčkirdo rašange bāredīreske , te zagija Iisusosa ano rašango bāredīresko khēr .
Ne Petris tardija avri palo udār . Togi do vār sikļaibnangīro , savo isis pinčkirdo rašange bāredīreske , vigija , te phendža do udārenge rakhibnaskīrjake , te zajandža Petris .
Te doi bučkīrdi udārenge rakhibnaskīri rakirla . Petriske : te tu feņu na da manušeskīre sikļaibnagīrendir ? Jov phendža : na .
Te bučkirde te do slugi , zakērde jāg , vašo dova so isis šil , tardīne te tačkirdepen . Petris nin tardija lensa te tačkirdžapes .
Rašango bāredīr phuča Iisusstir vaš Leskīre sikļaibnangīrenge te vaš Lesko sikļaiben .
Iisusos otphendža leske : Me rakirdžom svetoske čistes ; Me sajek sikļakirdžom ano sinagogi te ane Davlesko tremos , kai sajek Judi zadžanapen , te čhorahanes narakirdžom niso .
So tu Mandir phučesa ? phuč šunibnagīredir , so Me rakiržom lenge ; dik , jone džinen , so Me rakirdžom .
Kedi Jov phendža dava , jek slugendir , paše tardindoi , mardža Iisusos pire ščoka , phenidoi : jake Tu otphenesa rašange bāredīreske ?
Iisusos otphendža leske : keļi Me phendžom hindes , posiskav , so hindo ; ne keļi mišto , so tu māresa Man ?
Anna bičadža Les phandles ko rašango bāredīr Kaiafos .
Simionos Petris tardija te tatija . Doi phendle leske : naisan Leskīre sikļaibnangīrendir nin Tu ? Jov otpendžapes te phendza : na .
Jek rašange bāredīreskīre bučkirdendir , semenca doleske , sajeske Petris otčingirdža kan , rakirla : hobi me tut nadikšom Lesa ane bār ?
Petris noko otpendžapes ; te zārās zagabadža bašno .
Kaiafostir lidžīne Iisusos ane pretorija , Isis tašarla ; te jone nazagīne ane pretorija , sobi jān ražume , te vaštuven han Patradžinakīre jerhos .
Pilatos vigija ke jone te phendža : pe so tume dena da mānušeskīri bang ?
Jone phendle leske otpeniben : keļi Jov najavdžasis hindo kēribnaskīro , me nanodijamas Les tuke .
Pilatos phendža lenge : len Les tume , te pe tumāro dopheniben sendinen Les . Judi phendle leske : menge nāni otmukhlo pšedas pe šmerč nikones , —
Mejal Iisuskīro lav pšečkirdo , savo Jov phendža , dijindoi mehaļon , saje šmerčasa Jov merla .
Togi Pilatos noko zagija ane pretorija , te kherdža Iisusos , te phendža Leske : Tu Judengīro Kraļis ?
Iisusos otphendža Leske : tu tutir dava rakiresa , vai vār tuke phendle Mandir ?
Pilatos otphendža : hobi me isom Judos ? Tīre mānuša te rašange bāredīra pšedīne Tut mange ; so Tu kērdžan ?
Iisusos otphendža : Mīro kraļuma nāni da svetostir ; keļi da svetostir jāl Mīro kraļuma , togi slugi Mīre zatardīnesis vaš Mange , sobi Me najavav pšedīno Judenge ; ne kana kraļuma Mīro nāni dārig .
Pilatos phendža Leske : tejake Tu kraļis ? Iisusos otphendža : tu rakiresa , so Me kraļis . Me pe dova ločijom te pe dova jāvdžom ano svetos , sobi švatkinav vašo čačipen ; svako , kon isi lašņumastir , šunela glos Mīri .
Pilatos phendža Leske : so isi lašņuma ? kedi phendža dava , noko vigija ko Judi te phendža lenge : Me nisai bang na lačava an Leske .
Tumenge isi ponoš , sobi me jekhes otmukhav tumenge pe Patradžin ; hobi kamena , otmukha tumenge Judengīre Kraļis ?
Togi noko zadīne glos sāre , rakirindoi : na Les , ne Varavas . Varavos isis rozboiņikos .
Togi Pilatos lija Iisusos te čhudža māren Les .
Te voiskakīre murša , khudle kolkos ērkšķendir , te čhudle pe Lesko šēro , te uradle Les ane bagraņica ,
Te rakirdle : radintut , Judengo Kraļi ! te marde Les piro ščoki .
Pilatos noko vigija te phendža lenge : dikhen , me vilidza Les ke tume , sobi tume medžinen , so me nalatha ke Jov nisai bang .
Togi vijavdža Iisusos ano ērčengo kolkos te ane bagraņica . Te phendža lenge Pilatos : dava mānuš !
Kedikhne Les rašangīre bāredīra te slugi , zadīne glosa : mār ko trušul , Les , mār ko trušul ! Pilatos rakirla lenge : len Les tume , te māren ko trušul ; hai me nalatha an Leske bang .
Judi otphendle leske : menge isi dopheniben , te po māro dopheniben Jov čhebi mērel , vašo dova so kērdžapes Davleskīre Čhāveske .
Kedi Pilatos šundža da lav , togi butir strahandija .
Te noko zagija ane pretorija , te phendža Iisuske : kārig Tu ? Ne Iisusos leske naotphendža .
Pilatos rakirla Leske : hobi mange naotphenesa ? hobi nadžines , so mange isi moca mārav Tut ko trušul te isi mange moca otmukhav Tut ?
Iisusos otphendža : tuke najālas pe Mange nisai moca , keļi tuke opraturestir najāl dīno ; vašadava butir grehos pe doleske , kon pšedija Man tuke .
Da brīžatir Pilatos rodija sir otmukhel Les . Judi hadīne glosa : keļi otmukhesa Les , tu nasan pšečeļos kraļiske : svako , kon kerlapes kraļiske , dova isi preču kraļiske .
Kedi Pilatos , da lav šundša , lidžija Iisusos avri , te bešča pe sendosko štetos , so dena goli Lifostroton , Juditkes Gabatu .
Togi isis pančto dīves ano kurko angil Patradžin , te šovto štunda , te phendža Pilatos Judenge : dava , tumāro kraļis !
Ne jone zadīne glosa : le , le , mār Lel ko trušul ! Pilatos rakirla lenge : hobi tumāre Kraļis māra ko trušul ? Rašangīre bāredīra otphedle : nāni menge kraļis , sir seņu kesaros
Togi jov pšedija Les lenge po māriben po trušul . Te līne Iisusos , te līdžīne .
Te , līdžindoi Peskīro trušul , Jov vigija pe do štetos , sav dena goli Čekateskīro , ne Juditkes Golgofa .
Doi mardle Les po trušul te Lesa dui vāvren , pe jek te pe vār rīg , ne maškiral Iisusos .
Pilatos čhindža oprečhiniben , te čhudža opre po trušul . Čhindlo isis : Iisusos Nazarejos , Kraļis Judengīro .
Da čhiniben kedīne būt Judendir , vašo dova so štetos , kai isis mardo po trušul Iisusos isis nadūr forostir , te čhindlo isis Juditkes , Grieķitkes , Rimskitkes .
Juditka rašange bāredīra phendle Pilatoske : na čhin : Kraļis Judengīro , ne so Jov phendža : Me Kraļis Judengīro .
Pilatos otphendža : so me čhindžom dova čhindžom .
Kedi voiskakīre murša , marde po trušul Iisusos , līne Leskīre idži , te rosčhudle po štār džeļa , svako voiskakīreske muršeske pe džeļ , te hitonos ; hitonos isis nasudlo , ne sāro kerdo opratunestir .
Tejake phendle jek vavreske ; nalas rozriskiras les , ne thurdas vaš leske kokalici , koneskīro jāla , — mejāl so isi rakirdo ano čhinibena : rozčhudle idži Mīre maškir penge , te vaš Mīro opratuno idžos thurdīne kokalci . Jake obgīnepen voiskākīre murša .
Ke Iisuskīro trušul tardīne dai Leskīri , te phen Leske dakīri , Marija Kleoposkīri romni , te Marija Magdaļina .
Iisusos , dikša da te sikļaibnangīres doi tardes , sajes miļindža , rakirla Peskīri dake : džūli ! dava , tīro čhāvo .
Togi rakirla sikļaibnangīreske : daja , daij tīri ! te da brīžatir sikļaibnangīro dava lija la ke pe .
Pošļi dava Iisusos , džinindoi , so uže sāro pšečkirdo , mejāl čhinibena pherde , rakirla : pjav .
Doi tardija jek khoro , pherdo šutasa . Voiskakīre murša , zamočidle šutasa gubka te čhudle po isoposko kašt , te hadīne ke Leskīre ušta .
Kedi Iisusos šut lija , te phendža : phečkirdo ! te , nomukša šēro , pšedija duhos .
Ne sir togi isis pančto dīves , togi Judi , sobi namukhen masa ko trušul ano savatunesko dīves ( hai do savato isis dīves bāro ) , mangle Pilatos , sobi pšemāren lenge pīrenge kokali te lēn len tēlle .
Te jake javdle voiskakīre murša , te pšeršoneske pšemardle pīrengīre kokali , te vavreske , savo isis mardo ko trušul Lesa .
Ne , kedi dojavdle ko Iisusos , te sir dikhle Les uže mēnes , napšemardle Leskīre pīrengīre kokali ;
Ne jek voiskakīre muršendir šķeposa dija čhurje an Lesko bokos , te zāras vithadija rat te pāņing .
Te kon dava dikša dova švatkindža , te lašņo leskīro švatkuma ; jov džinel , so rakirla lašņuma , sobi tume nin mepačan .
Hai dava javdžapes , mepherdžon Čhinibena : kokalos Leskīro menazaphadžolpes .
Te jake ano vār štetos Čhiniben rakirla : dikhena pe Doleske , Sajes dīne čhurje .
Pošļi dava Iosifos Arimafejatir ( sikļaibnangīro Iisuskīro , ne čhorahano strahandoi Judendir ) mangja Pilatos , sobi nolen masa Iisuskīre ; te Pilatos mukša , Jov gija , te nolija Iisuskīre masa .
Javdža Nikodimos nin ( jov vāgo javelas ko Iisusos rati ) , te jandža zakerde mirendir te alojatir , saj šel litri .
Te jake jone līne Iisuskīre masa , te obpačkirdle les cerhensa te do lače khančkirbnaskīre drābensa , sir sajek garūvena Judi .
Pe do štetos , kai Jov isis mardo ko trušul , isis bār , te ane bār nēvo grobos , an savo nikon nasis čhudlo .
Doi čhudle Iisusos vaše Judengo pančto dīves , te vašo dova so grobos isis paše .
Pšeršo dīves ano kurko Marija Magdaļina javdža ko grobos zorasa , kedi oščo isis čemno , te dikhela , so bar otriškirdo grobostir .
Tejake uhtela , te javela ko Simonos Petris te ko vār sikļaibnangīro , sajes miļidža Iisusos , te rakirla lenge : vijandle Ras grobostir te nadžinas , kai čhudle Les .
Te zaras vigija Petris te vāvir sikļaibnangīro , te gīne ko grobos .
Jone uhle sāre dui khetane ; ne vāvir sikļaibnangīro uhča sīgnidīr Petristir , te javdža ko grobos pšeršo .
Te , doklonindoipes , dikhša čhudle cerhi ; ne nazagija ano grobos .
Pal leske javela Simanis Petris , te džala ano grobos , te dikhela jek cherhi čhudle ;
Te dikhloro , savo isis pe Leskīro šēro , na cerhensa isis čhudlo , ne peske zapačkirdo po vār štetos .
Togi zagija andre nin vār sikļaibnangīro , kon vāgo javdža ko grobos , te dikša , te pačandija .
Hai jone oščo nadžindle čhinibnandir , so Leske jālapes opreuštel mulēndir .
Te jake sikļaibnangīre rišīne pāle ke pe .
Ne Marija tardija ko grobos te rovdža . Te kedi rovdža , doklonindžapes ano grobos ,
Te dikhela dui Jaņolen , ano parno uraiben bešle , jekhes ko šēro te vāvres ko pīre , kai isis pašle Iisuskīre masa .
Te jone rakirna lake : džūli ! so tu rovesa ? rakirla lenge : lidžīne krig Ras mīres , te nadžinav , kai čhudle Les .
Phendža dava , te obrišija pāle , te dikša Iisusos tardes ; ne napinčkirdža , so dava Iisusos .
Iisusos rakirla lake : džūli ! so tu rovesa ? kones radesa ? Joi , dufindoi , so dava bārjakīro , rakirla Leske : rajale ! keļi tu vijandžan Les , phen mange , kai tu čhudžan Les , te me lava Les .
Iisusos rakirla lake : Marija ! Joi , obrišija , te rakirla Leske : Ravvuni ! — dova značini : Sikļakirbnaskīro !
Iisusos rakirla lake : nauhtiltut ke Me , hai Me oščo nagijom ke Mīro Dād ; ne dža ke Mīre pšala te phen lenge : opredžava ko Mīro Dād te ko Dād tumāro , ko Dēvēl Mīro te ko Dēvēl tumāro .
Marija Magdaļina džāla te phenela , sikļaibnangīrenge , so dikša Ras te so Jov lake dava phendža .
An do kokoro kurkesko pšeršo dīves belveļe , kedi udār khēreskīro , kai žakede — naspen sikļaibnangīre Leskīre , isis zaklīdume rakhindoipes . Judendir , javdža Iisusos , te tardīja maškirāl , te rakirla lenge : pokoinuma tumenge !
Kedi dava phendža , Jov sikadža lenge vasta te pīre te bokos Peskīro . Sikļaibnangīre radžakirdnepen , dikhindoi Ras .
Iisusos phendža lenge vār molos : pokoinuma tumenge ! sir bičadža Man Dād , te jake Me bičava tumen .
Kedi phendža dava , phurdija , te rakirla lenge : dolen Svencono Duhos .
Koneske otmukhena grehi , doleske jāna otmukhle ; pe koneske jačakirna , pe doleske jačena .
Foma , jek dešodujendir , dīno goli dvoikos , naisis doi lensa , kedi javdža Iisusos .
Vār sikļaibnangīre phendle leske : me dikhjam Ras . Ne jov phendza lenge : keļi nadikhava pe Leskīre vasta do džirki čvekendir , te načhuva mīro palcos ano džirki čvekendir , te načhuva vast mīro an Leskīro bokos , napačava .
Pošļi ohto dīvesa noko isis ano khēr sikļaibnangīre Leskīre te Foma lensa . Javdža Iisusos , kēdi udār isis zaklīdume , tardija maškir lenge , te phendža : pokoinuma tumenge !
Pošļi rakirla Fomake : pode tīro palcos darīk , te podik vasta Mīre ; pode vast tīro , te čhuv ano bokos Mīro ; te nasan napačaibnaskīro , ne pačaibnaskīro .
Foma phendža Leske ano otpheniben : mo Raij te mo Dēl !
Iisusos rakirla leske : tu pačandijan vašo dova so dikšan Man ; švenčume dola kon nadikhena te pačana .
Būt kērdža Iisusos angil Peskīre sikļaibnagīrenge vār dživi nin , sajendir nāni začhindle an da lil .
Dava isi začhindlo , sobi tume mepačan , so Iisusos isi Hristos , Davlesko Čhāvo , pačandoi , mejāl tumenge džīben an Leskīro lav .
Pošļe dava noko sikadžapes Iisusos Peskīre sikļaibnangīrenge ko Tiberiatskako moros . Sikadžapes jake :
Isis khetane Simanis Petris , te Foma , dīno goli dvoikos , te Nafanailos Gaļileiskakīre Kānatir , te Sevedejoskīre čhāve , te dui vār Leskīre sikļaibnangīrendir .
Simanis Petris rakirla lenge : džava uhtilav mačen . Rakirna leske : javen me nin tusa . Gīne , te zaras gīne ane laiva , te niso nauhtilde an do rat .
Ne kedi javdža tašarla , Iisusos tardija pe berga ; ne sikļaibnangīre napinčkirdle , so dava Iisusos .
Iisusos rakirla lenge : čhāve ! isi hobi tumenge savo hāben ? Jone otphendle Leske : nāni .
Jov phendža lenge : thurden mačenge uhtilbnaskīri pe lači rīg laivake , te uhtilen . Jone zathurdīne , te uže naštandīne vitirden mačenge uhtilbanaskīri vašo mačengo būtipen .
Togi sikļaibnangīro , sajes miļinis Iisusos , rakirla Petriske : dava Raij . Simanis Petris , šunindoi , so dava Raij , obphandžapes idžensa ( hai jov isis nango ) , te thudijapes ano moros .
Ne vār sikļaibnangīre dodīne plima ane laiva ( hai nadur isis phujatir , sai dui šel kuņa ) , tirdīndoi mačenge uhtilbnaskīri mačensa .
Kedi vijavdle pe phu , dikhena kerdi jāg te pe lake čhudle mače te māro .
Iisusos rakirla lenge : janen mačen , sajen kana tume uhtilde .
Simanis Petris gija te vitirdija pe phu mačenge uhtilbnaskīri , pherdi bāre mačensa , saje isis šel te pandžvardeš te trin ; te ke jake būtipen napšeriskandija mačenge tirdipnaskīri .
Iisusos rakirla lenge : javen , han , sikļaibnangīrendir nikon našmijandija Lestir phučel : kon Tu ? , džinindoi , so dava Raij .
Iisusos jāvela , lela māro , te dela lenge , jake nin mačen .
Dava uže ano trito molos sikadžapes Iisusos Peskīre sikļaibnangīrenge pošļi Peskīro opreuštiben mulendir .
Kedi jone pohane , Iisusos rakirla Simaniske Petriske : Simani Ioannosko čhāvo ! mīļinesa hobi tu Man butir , nasir jone ? Petris rakirla Leske : jake , Raija ! Tu džines , so me mīļina Tūt . Iisusos rakirla leske : paščakir Mīre jerhen .
Oščo rakirla leske ano vār molos : Simani Joannosko čhāvo ! mīļinesa hobi tu Man ? Petris rakirla Leske : jake , Raija ! Tu džines , so me mīļina Tut . Iisusos rakirla leske : paščakir Mīre bakren .
Rakirla leske ano trito molos : Simani Ioannosko čhāvo ! miļinesa hobi tu Man ? Petris obsmetņandija , so ano trito molos phučja lestir , mīļinesa hobi Man ? , te phendža Leske : Raija ! Tu sāro džines ; Tu džines , so me miļina Tut . Iisusos rakirla leske : paščakir Mīre bakren .
Lašņes , lašņes rakirava tuke : kedi tu isanas tarno , togi pšephandžantut kokoro te gijan , kai kamdžan ; ne kedi phurjosa , togi vidžinčkiresa tīre vasta , te vār pšephandela tut , te lidžala , kai nakamesa .
Phendža dijindoi dava , mehaļol sai šmerčasa Petris vislavini Davles . Te , zāras pošļi da pheniben , rakirla leske : Jov pal Mange .
Petris , rišindoi pāle , dikhela so javela pal lenge sikļaibnangīro , sajes miļinis Iisusos te savo pe beļveļakīro , doklonindoipes ko kolin Iisuskīro Leskīro , phendža : Raija ! kon pšedela Tut ?
Les dikhindoi , Petris rakirla Iisuske : Raija ! ne jov so ?
Iisusos rakirla leske : keļi Me kama , sobi jov mejačel , poskil javava , so tuke ke dova ? tu jov pal Mange .
Te vilidžijapes da lav maškir pšalenge , so sikļaibnangīro dova namerla . Ne Iisusos naphendža leske , so namerla , ne : keļi Me kama , sobi jov mejačel , poskil javava , so tuke ke dova ?
Sikļaibnangīro dava švatkini dalestir , te čhindža dava ; te džinas , so lašņo leskīro švatkuma .
Būt nin vār kerdža Iisusos ; ne , keļi čhinen dolestir sāro so , togi dufinava , so kokore svetoske nazačhuvel an začhindle lila . Amin .