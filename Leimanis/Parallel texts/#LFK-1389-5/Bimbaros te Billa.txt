Bimbaros te Biļļa

Isis jekfar rom, denas goli les Bimbaros, isis leske romni Biļļa. Lodenas jone nadur jek bāre filačinatir, ano vej. Jek dīves gija Biļļa piro khēra te javdža khēre ke peskīro phorom na tik sig sir vāvir molensa. Bimbaros isis vašo dova hoļame so joi najavdža signidir khēre te vašo dova jov nazakedija kašta vaše jāg, ni paņing vašo keraiben. Biļļa pomangja Bimbaros mezadolel jov kašta te joi kokari gija palo paņing. Bimbaros lija tever lipindža po dembas nadūr

penge jagake štetostir, bešča pe jek zaros te čhingirla, les krig kaštestir. Trafindžapes pe do molos džal pašil vešeskiro te dikhela so Bimbaros čhinela kaštestir krig zaros te kokoro isi bešlo pe do zaros, veššeskīro vešseskīreske jačapes žaļ so zaras phorom perla, jov phenela Bimbaroske, tu Bimbaro zaras peresa načhingir butir. Bimbaros sajideirakirla veššeskīreske me ņigdi naperava, poskil boliben te phu (javala) jāla da dembos našti phadžol te ja da dembos naphadžola, togi me nin naperava, me džinav so me ņigdi gres-

kīre dumestir nasom telle pēri, mejāl sav henštos. Veššeskīro gija duridīr veš obdikhel. An do brīza zaros Bimbaros atčhingirdža krig dembostir te Bimbaros peija telle dembostir sāre (zarostir) zarosa. Bimbaroske niso perindoi nakerdžapes, ušča jov po pīre te lija dotrādel veššeskīres. Bimbaros veššeskīres dojavdža tardija angil leske te mangela: ja tu džindžan, so me perava phen mange keļļi me merava. Veššeskīro rakirla leske kedi tīri bāri parni grasni trin moli špriškini togi tu mēresa. Bimbaros pošli da zarakirbenpes veššeskīresa, gija 

ke peskīri jāgako štetos. Biļļa pir do brīža jandža kašta vaše jāg te paņing vašo keraiben. Bimbaros beščapes telle ke jāg te uže ni lav narakirdža tugatir so sig jāla mērel. Billa keradža haben, čhakirdža pe čhār parni (h)cerha začhudža opral haben te kherla Bimbaros mehal, je jov mukša telle šero te mislav. Biļļa halija so Bimbarosa kana nāni mišto, vašo dova so jov sajek isis Biļļasa lačo te pe šo svako lav, lake, jov otrakirlas, vašo dova Biļļa ušča te gija ko Bimbaros te glaščindoi les bučela lestir: phen mange mīro milo Bimbaro so tuke dasav isi po dži
vai tu isanas aizpašinatut te moži strahandijam so navimurdžol tiri jāg. Čhebi lipiren so angledīr bersenge romenge našmijinis murdžol jāg, jāg murdžol, značini do mānušeske, koneskīrī jāg čhebi šnikinil. Bimbaros phāres hadija opre pesko šēro, te jasva pherde jakha rakirla lake: mīri milo Biļļice, žaļ mange vaš tuke so tuke jāla jačes jedžeņake, mange čhebi mērav. Biļļa meija strahatir šunindoi dasaij lava, joi dijapes caplam truju Bimbaroske, te lija žaļņes rovel rakhindopes sobi nakērel butir tuga Bimbaroske. Togi Bimbaros rakirla Biļļake ne šun so phena tuke: tu dža jan opre māre barja parņa grašņa te (dela) de la mišto mehal, te phand la ko urdon, togi me tuke phenava so duredīr. Biļļa gija uhtindoi, jandža opre parne grašņa phandža ko urdon te dija la mišto hal, togi rišija ko Bimbaros peija ke jov po čhānga, phenidoi, rakir kana mange so tusa kerdžapes, ne šuni me gijom ko bāro dembos ližidžom po dembos te beščoman šmales pe do bāre dembosko zaros, pašil gija veššeskīro podikša pe mange te phenda tu zaras peresa, me sandžom pe lesko rakirben, ne sig jov otgija dembostir zaras me pejom telle bāre dembostir sāre zarosa, togi me sig uhčom te dojavdžom les te mangjom les ja jov džindža dova so me perava telle dembostir togi mephenel kedi me merava, jov mange phendža: kedi tīrī grasni trin moli spriškini togi tu meresa, te kana tu man de pokoino mange čhebi šunav kedi joi špriškini. Isis hačkirdi linaskiri (beļveļ) beļveļ an saji isis būt knišļi saje ližidle ane grašņakīre nozdri te isis špriškinel. Jov nadūr urdonestir pašindoi mišto vaštandija zašunel sāro so grasni kerla. Grasni špriškindža, jov vidžindžija te začhudža vasta pokolin. Biļļa dova dikhindoi nāšča rovindoi ano veš ne tikni brīžake joi rišija palle ko Bimbaros. Špriškindža grasni vār molos, Bimbaros zakerdža jakha te rādža šēro palle, Biļļa dova dikhindoi nāšča vār molos ano veš menadikhel mūle romeskīri statno menka. Bimbaros zastrahandija. (sobi) dija goli Biļļa: jov mīri Biļļice ke me mange nahāra jačapes dzīvav. Biļļa javdža ko Bimbaros, ne uže grasni špriškindža trito molos, Bimbaros kokoro dufindža so čačo isi rakiri veššeskīro, jov uže Biļļasa narakirdža ni lav. Biļļa ravdža dēves te rat ko Bimbaros, ne pošļi obdufindžapes so čhebi Bimbaros gāruvel. Joi lija mordža les, sadolija trūna uradža pe leske neve idži. Bimbaroske kerdžapes dasaij strah so kami nakami, glosa dijindoi lija mangel Biļļa: mīri Biļļice načhu man ane truna kamava vāgo mišto zahavman uže trito dīves nadžinav māro kuskos ke mi ušta. Billa hotatir lija zaphagirdža zaras truna te uhča ko pašedīr khēr, kindža bakres, jandža ke jāg. Bimbaros feņu dikša so Biļļa jandža bakres, zaras ušča bešles parikirav Davles mi jāg oščo hačola, mišto menge džala. Jan čhūri marav telle bakres. Bimbaros mardža telle bakres te zaras bučela Biļļatir kai jača māri grasni. Grasni lijapes telle savaristir te gija kai jakha dikhle. Bimbaros gija rodel grašņa, Biļļa keradža mas. Bimbaros rodindoi grašņa gija ane bāre raskīri bār, jov dufindža, latha so naso hav te moži latha grašņa. Bimbaros so feņu gija ane bār te šunela so javela kon to, jov garudžapes talo hrustos nadur raskīre skaminestir. Jaudle nadūr skaminestir terno bāre rasko raklo te durātuni bāre raskīri rakli, jov, la, mangja ko skamin to, so, to, sāredui sāre dui zarakirdepen. Terni bāre raskīri rakli ļipindža pe skamin te zahadija peskēri jandraka žin ko čhanga, jov, lake, vaš dova radža telle pherdi peskīri stādi saunakune love, nabūt zarakirindopen, joi noko ļipindža po skamin te zahadija noko peskīri jandraka hučedīr sir pšeršo molos, jov noko radža vār molos pherdi peskīri stādi saunakune lovensa. Ne Bimbaros sāro dava dikša nadur skaminestir tallo hrustos. Tarno raij noko hāra mangja, tarn rakļa, joi noko lipindža po skamin ne jandraka nahadija, togi bāre rasko raklo viradža oščo duij peskīre stadža po skamin, pherde saunakune lovensa te žaļņes la mangja, togi joi holensa, hadija žin opre peskīri jandraka te phučela ne zo tu dikhesa doi, bučela raskīri rakli tarne rastir, jov phenela lake: me dikhava sāro svetos. Bimbaros šunindoi so jov dikhela sāro svetos, razom uhča avri hrustostir te paše ko tarno raij te bučela keļļi tu dikhesa sāro svetos togi phen mange kai isi mīri parni grasni. Bimbaros nadolija virakirel da lava sir raskiri rakli, raskīre raklesa, glosa dijindoi nāšle pal penge dikhindoi, Bimbaros zaras zalija sāre saunakuna love te gija khēre ke peskīrī jāg. Khēre gijindoi po drom ano veš, sig džajindoi dojavdža jeke gādžes konlidzija pašil vast bāre thule gurves, ne Bimbaros hotno vašo latle love sāro drom rakirla: vot kur ķeriens, vot kur grābiens. Gādžo šunindoi so jake jov dela goli, gādžo rakirla Bimbaroske: "kuš dābosi pusi", ne Bimbaros sa peskīro do kokoro rakirla, gādžo mukša gurves phenindoi; "še vīsu bet nesaki ni vienam." Bimbaros lija gurves te gija khēre ke peskīri jāg. Haja čhālija, bāre gurves mardža telle 

Geja ko pašatuno khēr, požičinel masengo urdon, mevastuvelas mas dolel ano faros po bikniben te so fenu Bimbaros ko pašatuno khēr zagija te dikša ke grengīri hļiva ķera, zaras ko hulaj dogija te manipnaskīre glosasa phendža hulaske pe ķēra sikavindoi "milo hulajoro požicin mange do masengo urdon" hulai nahaļindoi so dova značini phendža: mange masuno urdon nāni. Ja tuke do fulene tačka čhebi, togi phen mange vaso tuke čhebi. Bimbaros holosa pherdo vašo dova so hulaj šmijandija phučel phučel vaš lesko čhebuma. Dija goli i sir tu šmijinesa mešakirestut an mo kēriben? hulaj nakamindoi les hoļakirel phendža: dža te le ja tuke čhebi ne pir saj dui dīvesa dole mange la (palle) pāle. Bimbaros oblijapes čistedīre la pāle janel sirkana joi dičola. Bimbaros lija tačka te tirdija po veš. Biļļa pir do brīža gurvesa sāre buča vikerdža te zagotavume vašo bikniben Bimbaros tačka otjani zaras mas ane tačka začhuvi būt vašti te pšildža po faros. Po drom tačka Bimbaroske būt moli obthurdijapes te mas fardes obmakša phujasa. 

saje zauhle truju oščo nadikhle dasaje masenge biknibnaskīres. Bimbaros so feņu pšildža mas po targos, jov vičhakirdža grengīri cerha pe phu te začhudža pe cerha nokerdo phujensa, mas, (biezo kārta) gensto kārta. Mānuša gan na sāre halīne so Bimbaros isi tardo ko mas vašo bikniben ne džukala zasungindoi bivand mas, zouhle kaučindoi te bašindoi truju Bimbaroske zajenge Bimbaros butir moli thurdija mas maškir džuklenge, ne džukala svako molos oščo butir riskirdepen te bašle. Bimbaroske nakuti butin isis sobi džuklen smārel. 
Masestir. Pe samo beļveļ džukala uže nasmijandine džan ni pe maseskīri rīg. Jek bāro parno rabo, čiriklengo džukal rupuvi menakirjasa pe men isis bešlo nadur Bimbarostir, jedženo, vār džukala pašil leske gijindoi vāgo podikhle pe leske te sir poklonindoi pen gīne pašil leske, dova Bimbaros halija so do bāre šukār džukleske isi butir važuma nasir leske vašo dova so pe džukle svako molos podikhle vāgo togi feņu pe Bimbaroske. Bimbaros rišija vāgo ke sāre džukala te rakirla lenge gačkanes: "pirceji ir bet naudas nav" (dova isi kinibnaskīre isi ne love nāni) togi jov rišija ko bāro čiriklengo džukal te khijasa sikavindoi pe leske rakirla: "vai tu jačesa vaš da tiknenge šēreskīro togi me da mas sāro tumenge biknava. Bāro džukal strahatir sobi Bimbaros khijasa sikavindoi pe leske natrafinel del diben, iebaščapes Bimbaros noko khijasa riškirindoi truju peske te sikavindoi pe bāre džukleske rakirla: "taša love pāle desa. Džukal noko iebaščapes. Bimbaros rādža truju mas, me han sāre džukala, ne kokoro mukšapes khēre. Tašarla tikni zarica, javdža ano foros, ne džuklen nalača. Bimbaros lijapes rodel bāre džukles, sav jača šereskīro vašo bikindlo mas. Bimbaros dikša so bāro šēreskīro gija andre, an jek šukar bāro khēr, jov sig mukšapes pale džukleske, džukles pojavindoi an jek bāri šukār raskīri štuba, te pe džukleske iedijapes goli fardo aizpeni glosasa, te nabūt hinde lava pe džukleske auri pheni, te dembitko khijasa jake fardes dija sir baro džukal kavčindoi peja telle te niso uže niso nahalija. Bimbaros uhča paše ko bāro raij, sav so feņu vijavdža ane bāri štuba te koneskīro isis bāro khēr te šukār štuba. Džukal vidžindīno isis pašlo telle. Bimbaros glosa dijindoi hadija dembitko khija pe avri javdle raskīro šēro te goli dijindoi phenela: "vai kamesa zapleskires vašo tašatuno kindlo mas, vaš savo tīro bāro džukal jača šēreskīro, ja na te džala tuke jake pat sir leske". Bāro raij strahandoi sobi navidžal hindles, vilija kisikatir būt love, te kamdža phučel: "būt čebi", ne raij nadolija tedikhel sir Bimbaros dija caplam sāre raskīre love te uhča avri. Ne džukal otlijapes te vigija štubatir pallo udār. Džukal pšestrahandīno dikhindoi noko, razom Bimbaros, zauhča opre, dija caplam Bimbaros anglatune pīrensa te radža leske phu te pe leske, muij palle diji kamdža del caplam les. Bimbaros strahatir nadžini so mekērel vidžinkirdža vast te pšildža love an džukleskīro pširodīno muij. Džukal strahatir nadžini so mekērel, lija skokos pirdal Bimbaroske the uhča pāle ane štuba sāre raskīre lovensa. Bimbaros nakutedīr, strahasa, mukšapes pāle po veš. Poskil Bimbaros nasis khēre, Biļļa napinčkiri saunakune love, saje Bimbaros jandža khēre bāre raskīri barjatir, pšeparudža po lače bobi saje vašti zakeravel. Bimbaros khēre javi na lače džesa, lija phučel vašo saunakune love saje jov jandža khēre bāre raskīre barjatir te kedi Bimbaros dolija džinel so veššeskīro vihohadža latir saunakune love phinindoi: so dala isi neve bobi jandle sasitko phujatir ane Lotfitko phu vašo dova sobi zabarjakiren dai būt dasaij šukār bobi, te jov būt butir dija lake, dasaj bobi saje vašti kaule zakeraven te saunakune lovensa rozgija. Bimbaros dava mišto šuni te lačes pšedufume, Biļļake phendža: "mīri milo romnori da štetos menge isi bahtalo, ne me isam čovahaņakirde sobi naštuvas haļuvas so menge kēras an do molos kedi menge čhebi godi te sobi da bida me noriškiras mendir, menge čhebi māro štetos paruvas džajindoi ko vār roma, togi jāla an dasaij brīža vai molos kon menge godi dodela. Bimbaros peskirja grašņa lathi zadija te khetane peskire Biļļasa gija ko vār roma, te ņigdi uže nagija krig vāvir romendir.
