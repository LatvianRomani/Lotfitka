Ane Vidzema ke 1913. berš, umbladija Anuļa Bernherdoskīri Simaniskīri māmi dake dai ano veš. Joi, Anuļa isis sārensa bibahtali, la nikon na iedikhelas druh lakīre hinde buča. Isamas tele dīne an do veš kai umblandija anuļa. An jek dīves Bernhardos ližidža po kaš phagirel zari ne jake so kašt nadūr jāgatir dova sāre dikhle, so feņu jov resčapes ko zakirnīno sav to šnūros, zaras leskīre vasta kerdepen pšire te jov piro šēro piri men peija telle. Zauhle dikhen so kerdžapes čhāvesa. Zagīne truju tikne, bāre, phūre te terne, ne nijek niso butir naphendža, sir feņu dīne goli Davles "vaij Davlale!" phūri daj leskīri uhča truju leske sir zahačini, rovindoi, bala kušindoi te hondindoi, čhāvo isis pašlo pe phu sir mūlo načhalandija ni nijek lav narakirdža. Līne vār phuredīr phuredīr mānuša rakiren so čhāvesa kerdžapes, hobi čačo domardžapes. Līne džangaven les, čhorde paņinga pe leske, līne les zorale murša po vasta te trešinde les ne nabūt vašo dova so nadžindleso lesa pērindoi kastestir pe phu kerdžapes. Paņinga čhorde pe leske būt. Pošļi štundi trin čhāvo atkerdža jakha te magja te pjel. Oščo pir saj štunda čhāvo lija rakirel hondindoi. Phučle lestir so dukhala leske jov žaļidžapes po dumo. Vāvir rakirdle so zamardžapes fardes ne vāvira phendle so moži dumo phagirdža ne sav phuredīr rom phendža: čhāvoperindoi kastertir pe phu vaj feņu naotmardža andre ņirki, len čhāves te obpačkiren les truju sapano idžos te keraven leske sav drab? ano vār dīves čhāvo lija uštel opre te nabūt pširel ne pal leske svako dikša so jov kerla te so rakirla. Jov sajek dikša po kašt te so to, kaštestir jov fardes dārandija pe dova līne phučen soske tu jake kaštištir daresa vaj vašo dova so peijan lestir te fardes zamardžantut vaj vaš vār so: Čhāvo togi lija phenel so nadarla ni vaš periben ni vaš zamārībenpes ne darla vašo šnūros sav umblandijapes po kašt. Līne togi dikhen sav do šnūros. Perindoi telle kaštestir jov pāš do šnurostir radža telle (Kamle) Kamle vār šnūros len opre, ne čhāvore namukša te džan paše. Jov trādija sāren krig te phendža: "so feņu uhtildžoman ko šnūros zaras mīre vasta pēne pšīre te uže naštandijom mīre vastensa niso kērav, vašo dova so mīre vasta isis mūle", vašo dova načhalaven nikon šnūros. Togi līne rakiren sav do šnūros te kaj jov lačapes po kašt. Togi bībi Bernhardoskīri phendža romenge so peda šnūros umblandija Anuļa, Bernhardoskīri māmi te dava isi do kašt pe savo joi umblandija. Togi sāre dīne andre te gīne krig do štetostir. Benhardoskīri bībi (zāre) peskīre nasvale čhāvesa nin gija krīg. Joi braucindoi piro drom žaļnes rovdža pal peskīre pheņake čhāveske kon isi pašlo po urdon pal lakīro dumo. Jake isis fardes žaļ, so jov phares hondidža. Joi riškirdža gres telle bāre dromestir ano nabāre hrusti te vidija gres holobjendir te zapentindža ane šukār zaļo čhār. Isis račakīri doba, zvonos isis ko dešodui rati. Joi čhudža po urdon nasvale čhāves, te kokorī čhudžapes ke jov po urdon pašles. Ne čhāvo isis napokoino ušča opre te rovindoi, sikavela bibjake: "dik mīri bībori kai javela jek romni te dik saj joi dičhola. Mange isi latir strah. Dik! joi javela ke me. Bernhardos isis jake pšestrahandīno so nadžindža so kērel, jov obdijapes caplam truju bībjake te fardes rovdža, Bībi nin isis telles trahandīni ne joi rakhindoi čhāves mūlestir bešča pe vār rēg, angil leske menadikhel mūles, ne nasvalo čhāvo, phenela bibjake: mīri bībari dik do strahakuni romni javela truju urdon pe mīri rīg ke me, rak man latir. Phuroni lija les te pomožidža leske signedīr pšedžal pe var rīg te joi neko bešča angil leske. Jake mūli māmi menčidža len saj štunda. Pošli dova mūli māmi dijapes ano holobji te kamdža tirdel rudon, ne bībi lija peskīri meņatir telle davlikane mīrikle telle te trušulikanes kerdža pe mūli māmjakīri rīg, ne joi pir do brīža poskil Davlikane mīriklensa kerdža pe lakīri rēg, joi otgija urdonestir krig ne feņu bībi rožunesa dovas isi Davlikane mīriklensa nakerdža pe lakīri rīg, joi nako lija holobji te kamdža tirdel urdan. Togi bībi, Benhardoskīri, hoļandija lija Davlikane mīrikle te tirdija len popāš te mukša mūli māmi melel holobji te togi bībi pšetirdīne mīriklensa trušulakunes thurdija pe mūli māmjāke, te feņu so bībi, trurdija māmja Davlikane mīriklensa, trušulakunes, mūli māmi našandija te lijapes balval dasaj bāri so dufindle so urdon truju (Hurdela) thurdela. Ne balval isis nahāra te pašļi balval uže nasis dikhli mūli māmi ņigdi. Bernhardos pošļi dova sir peija telle kaštestir naštandija visačkirelpes, te jake ži kana.
