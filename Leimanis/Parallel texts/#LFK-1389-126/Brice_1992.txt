TEIKA PAR BALTO ČŪSKU




Manam vectēvam, pie simtu gadu vecam, šo teiku stāstījis čigāns, kurš kopā ar viņu allaž mājojis mežā.

Kādreiz asarās peld prieks, un no bēdām dzimst laime. Sis čigāns pirms daudziem gadiem mita mežā netālu no kādas laucinieku mājas. Čigāna bērni, kā parasti, skraidelēja mežā, bet, neilgi skraidījuši, atgriezās pie ugunskura pagalam pārbijušies un stāstīja:

— Nāc, tētīt, nāc ātrāk un klausies, kāds tur mežā ir vējš, tāds vējš, ka liekas — vai kokus ar visām saknēm izgāzīs!

Tēvs negribēja bērnus klausīt, bet māte viņu mudināja:

— Vadzi, ej skaties, kas tur ir! Vai tad neredzi, kā bērni pārbijušies?

— Kādēļ lai es eju? Tagad tak vēja nav, un diena tik rāma, ka vai dūnas var laist ārā.

Tomēr bērni bija tik izbiedēti, ka nezināja, kur likties. Viņi slēpās, kur patapdami, un baiļu pilnām acīm skatījās turp, no kurienes nupat bija atskrējuši. Čigāniete, bridi padomājusi, pie­cēlās un sāka klausīties. Viņai šķita, ka dzirdama kāda balss, kāds savāds troksnis. Nu viņa teica vīram:

— Vīrs, tiesa kas tiesa, es arī kaut ko dzirdu. Ej; ātrāk, un paskaties, kas tur ir!

Tad vīrs piecēlās un sauca bērnus līdzi. Bērni gāja pa priekšu, viņš tiem pakaļ. Pēc neilga gājiena kaut kas likās sa­klausāms. Vēl dažus soļus pagājis, čigāns apstājās un uzsauca bērniem, lai nebaidoties. Apstājās ari bērni. Čigāns labu brīdi ieklausījās, grasījās iet tālāk un vaicāja bērniem, cik tālu šie pirmīt bijuši. Bērni atteica:

— Mēs bijām daudz tālāk. Nāc mums līdzi, mēs tev parādīsim to vietu, līdz kurai bijām aizgājuši.

Vēl pēc brīža tēvs atkal jautāja, vai bērni bijuši vēl daudz tālāk. Tālāk gan, bērni atbildēja. Tad tēvs lika mazākajiem pa­likt uz vietas, vienu no lielākajiem paņēma sev līdzi un gāja uz to pusi, no kurienes bija dzirdams savādais troksnis — gluži kā stipra vēja šņākoņa. Te zēns apstājās un sacīja:

— Manu tētīt, mēs tik tālu nebijām. Bet paskat — kas tur tā kust?

— Manu bērniņ, — tēvs atbildēja, — es redzu gan, bet man gribētos pieiet tuvāk, lai būtu labi redzams, kas tie un cik viņu.

Zēns, bailēs trīcēdams, sekoja tēvam. Pēc dažiem so)iem viņi redzēja, ka vienuviet šņākdamas lodā neskaitāmas čūskas, un to šņākšana ir dzirdama tālāk nekā liela vētra.

Tēvs savāca savus bērnus un steigšus atgriezās pie uguns­kura. Čigāniete, redzēdama, ka vīrs un bērni pagalam pārbiju­šies, jautāja:

— Kas tur bija? Teic jele ātrāk!

Čigāns sievai atteica:

— Liec nu mudīgi drēbes ratos, mums jābēg prom!

Sieva paklausīja, viens divi sakrāva ratos drēbes, vīrs tik­pat žigli aizjūdza zirgu, iecēla ratos bērnus un skubināja sievu, lai sēžoties ratos arī šī. Bet sieva vēl ratos nesēdās un atkal vaicāja:

— Teic man, kas tur bija?

Tad vīrs izstāstīja:

— Tur ir tik daudz čūsku, ka tu ne iedomāties nevari, un viņas tā šņāc, it kā diezin kāds vējš būtu sacēlies.

Sieva nu sacīia:

— Redzi, vīriņ, ja laimi gribi rast, tad no nelaimes nebai­dies, ja nelaimi uzvarēsi, tad laimi panāksi. Tagad nebēdz no šīs vietas, varbūt taisni te savu laimi panāksi, un, ja ne laimi, tad nelaimi. Ko tu labāk vēlies?

— Es gribu laimi sasniegt, — vīrs atteica.

— Labi, tad klausi mani, saki bērniem, lai nekust no ratiem nost.

Čigāniete izvilka no ratiem linu maisiņu, izņēma no tā lielu, baltu palagu, iedeva to vīram un pieteica:

Pagaidi šepat, es iešu salasīt mazliet sarkanu ogu un tūliņ būšu atpakaļ.

Vīrs, zinādams, ka sieva ir gudra un dara labi, pavēlēja bērniem sēdēt ratos un nekur neiet, kamēr viņš nejaus. Sieva atgriezusies uzsauca vīram:

— Tagad steigsimies pie čūskām, nāc un nebaidies, es iešu tev līdzi.

Vīrs un sieva gāja uz to vietu, kur šņāca Čūskas. Viņi piegāja tik tuvu klāt, ka labi varēja saredzēt čūskas, un arī čūskas redzēja vīru un sievu. Sieva izklāja un nogludināja palagu un tad sacīja vīram:

— Ej un saliec uz palaga tās ogas, kuras es tev iedevu, un liec tā, lai ogas būtu atstatu, bet pēc tam steidzies šurp.

Vīrs paņēma ogas un izlika uz palaga citu no citas attālāk, bet pēc tam atgriezās pie sievas.

Pēc kāda brīža visas čūskas pagriezās uz vienu pusi. No viņu bara izslīdēja paliela balta čūska[8], atlīda uz palaga un sāka ēst ogas, kuras čigāns bija uzlicis uz baltā palaga. Apēdusi ogas, čūska nolieca galvu, nometa no tās zelta kroni un aizlīda, kā nākusi, pie citām čūskām, kuras viņu jau gaidīja. Čigāns ar či­gānieti, to redzēdami, piesteidzās pie izklātā palaga, kur čūska bija ēdusi sarkanās ogas un klanīdamās nolikusi savu zelta kroni. Abi žigli savāca palagu līdz ar visu, kas uz tā, un klup­dami krizdami skrēja uz ratiem. Čigāns pakampa grožus un pā­tagu un, atpakaļ neskatīdamies, bēga no meža ar visu savu saimi. Tā viņi bēga stundas divas un nemanīja, ka no ratiem izkrita viens no bērniem. Tikuši tik tālu, ka nebija vairs ko bai­dīties, viņi beidzot apstājās, bet bērni raudādami izstāstīja, ka viens no viņiem nokritis, bet čūskas, asti mutē satvērušas, ritenī mezdamās, nākušas tam pakaļ tik daudz kā lapas kokā, kā smil­tis pie jūras. Kad zēns pusceļā nokritis, čūskas metušās tam virsū tik biezi, ka zēns vairs nebijis saredzams.

Nu māte raudādama sacīja:

— Laime nāk raudādama, nelaime Īli smiedamās. Mans mī­ļais dēliņ, kāpēc tu skatījies atpakaļ vairāk par citiem? Tāpēc tu atdevi savu dzīvību čūskām. Kas atpakaļ skatās, tas pāri pār

galvu krīt. Un jūs, bērni, ja jūs aiz bailēm būtu skatījušies at­pakaļ, tad tāpat būtu izkrituši no ratiem un mēs jūsu acis vairs neredzētu, tāpat kā jūsu brālīša acis vairs neredzēsim un viņa vārdus nedzirdēsim. Un, ja mēs būtu stāvējuši uz vietas, tad visi būtu aizgājuši tāpat. Ja brālītis atpakaļ nebūtu skatījies un nebūtu baidījies, tad no ratiem zemē nebūtu kritis. Dzir­diet — sargieties atpakaļ skatīties! Lai cilvēks iet, kurp iedams, atpakaļ nevajag skatīties. Tā ir zīme, ka pa pēdām nāk nelaime.

Pēc tam māte sāka bērnus drošināt — lai nu nebaidoties, viņa ar tēvu kopā iešot skatīties, kur brālītis palicis un kas ar viņu noticis. Turpat pie meža ceļa viņi izjūdza zirgu, noglabāja baltās čūskas kroni un tad gāja skatīties, kas noticis ar mazo zēnu. Patiesi, pusceļā viņi nokritušo zēnu atrada, bet grūti nā­cās pazīt, ka tas ir cilvēks. Čūskas viņu bija apgrauzušas līdz kaulam.

Kad vecāki bija atgriezušies pie ratiem, māte bērnus droši­nāja, lai neraudot, — brālīti esot paņēmis stārķis, un stārķis viņu atnesīšot atkal atpakaļ, tikai mazu maziņu un smuku.

Ne mazumu māte ar tēvu raudāja par čūsku nomaitāto zēnu. Baltās čūskas zelta kroni viņi glabāja, kamēr dzīvoja, un bija bagāti un laimīgi.

(1389, 126)
